འདུལ་བའི་ལས་ཆོག་མཐོང་བས་དོན་འགྲུབ། །
མཛད་པ་པོ། ཀརྨ་པ་མི་བསྐྱོད་རྡོ་རྗེ།
༄༅། །སྲིད་པའི་འཇིགས་པ་ལས་སྐྱོབས་ཤིང༌། །
རྣམ་གྲོལ་བགྲོད་པའི་ལམ་གཅིག་པུ། །
ལུང་རྟོགས་གཉིས་བསྡུས་ཞི་བསིལ་ཆོས། །
གུས་པའི་ཕྱག་གི་ཡུལ་དུ་བསྟེན། །
དེ་ཡང་གངས་ཅན་བོད་ཀྱི་ལྗོངས་སུ་སངས་རྒྱས་ཀྱི་བསྟན་པ་དར་བ་ནས་བརྩམས་ད་ལྟའི་བར་དུ། མཁས་བཙུན་བཟང་གྲུབ་ཀྱི་སྐྱེས་བུ་ཁྱད་པར་ཅན་བསམ་གྱིས་མི་ཁྱབ་པ་ཞིག་བྱོན་པ་རྣམས་ཀྱིས་རང་རང་གི་ཉམས་མྱོང་གི་སྟེང་ནས་བྱུང་བའི་མན་ངག་སྣ་ཚོགས་པ་ཞིག་མ་འོངས་པའི་མི་རབས་རིམ་བྱུང་རྣམས་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ་བསྟན་བཅོས་དང་ཞལ་གདམས། ཟིན་བྲིས་དང༌། ཆོ་ག །ལོ་རྒྱུས་དང༌། རྣམ་ཐར་སོགས་བསམ་གྱིས་མི་ཁྱབ་པ་ཞིག་རྩོམ་འབྲི་གནང་སྟེ་བཞུགས་པ་དེ་དག་བར་ལམ་དུས་ཀྱི་འགྱུར་བ་ལ་བརྟེན་ནས་མང་པོ་ཞིག་ཆུད་ཟོས་སུ་ཕྱིན་པ་ནི། བོད་ཕྱི་ནང་ཙམ་མ་ཡིན་པར་འཛམ་གླིང་གི་སྐྱེ་འགྲོ་ཡོངས་ལ་གྱོང་གུན་ཆེན་པོ་ཞིག་བྱུང་སྟེ། ཤིན་ཏུ་ཕངས་པའི་གནས་སུ་འགྱུར་པར་མ་ཟད། ད་ལྟ་འགྲོ་བའི་བསོད་ནམས་ཀྱི་སྐལ་པར་བཞུགས་པ་དག་ལས་ཀྱང༌། ཁ་ཤས་དཔེ་རྒྱུན་དཀོན་པས་མི་མངོན་པའི་དབྱིངས་སུ་ཕེབས་ལ་ཉེ་བ་རྣམས་མི་ཉམས་པར་དཔེ་རྒྱུན་སྤེལ་བའི་ཆེད་དང༌། ཡང་ཕྱག་དཔེ་ཤིན་ཏུ་མཁོ་གལ་ཆེ་བ་ཁག ཐོས་བསམ་དང་ཉམས་ལནེ་གནང་མཁན་དཔལ་འབྱོར་གྱི་རྒྱབ་རྟེན་དེ་ཙམ་མེད་པར་སྤྲོས་མེད་དུ་བཞུགས་རྒྱུར་ཐུགས་མཉེས་པ་རྣམས་ཀྱིས་སྟབས་བདེའི་ཐོག་ནས་ཕྱག་དཔེ་ཁག་ཐོབ་པའི་ཆེད། བཛྲ་བིདྱཱ་ཡི་དཔེ་མཛོད་ཁང་གིས་སྤར་བསྐྲུན་ཞུས་དང་ཞུ་འཆར་བཞིན།
ད་ལམ་༧རྒྱལ་དབང་ཀརྨ་པ་མི་བསྐྱོད་རྡོ་རྗེའི་མཛད་པའི་འདུལ་བའི་ལས་ཆོག་མཐོང་བས་འགྲུབ་འདི་ཉིད་ཝཱ་ཎ་བཛྲ་བིདྱཱ་དཔེ་མཛོད་ཁང་ནས། ཕྱག་དཔེ་དེབ་གྲངས་༡༠༠༠ ཐམ་པ་པར་སྐྲུན་གནང་བ་དང༌། དེ་སྐབས་དཔེ་ཆ་ཞུ་སྒྲིག་གི་འགན་འཁུར་བ་བཀྲ་ཤིས་ཕུན་ཚོགས་དང་ཞུ་དག་པ་སོགས་ལ་ཡང་སྙིང་ཐག་པ་ནས་ཐུགས་རྗེ་ཆེ་ཞེས་ཞུ་རྒྱུ་དང༌། མ་འོངས་པར་ཕྱག་དཔེ་གཟིགས་མཁན་རྣམས་ཀྱིས་དཔེ་ཆ་འདིའི་སྟེང་ནས་བསླབ་སྦྱང༌། ཞིབ་འཇུག་ཉམས་ལེན་གང་གཟབ་ཀྱིས་རང་དོན་དུ་ཐོས་བསམ་སྒོམ་གསུམ། གཞན་དོན་དུ་འཆད་རྩོད་རྩོམ་གསུམ། གཉིས་དོན་དུ་མཁས་བཙུན་བཟང་གསུམ་སྟེ་དམ་པའི་ངང་ཚུལ་དགུ་ཡིས་དོན་གཉིས་ལྷུན་གྱིས་གྲུབ་པ་ཞིག་ཡོང་བའི་སྨོན་འདུན་དང༌། དེ་ལྟ་བུ་གནང་རོགས་ཞེས་ཀྱང་ཞུ་བ་ལགས། དེ་བཞིན་མ་ཕྱི་གསལ་པོ་མ་ཐོབ་པ་དང༌། ཞུ་དག་གནད་སྨིན་མ་སོང་བ་སོགས་ཀྱི་ལྷག་ཆད་དང༌། ནོར་འཁྲུལ་བྱུང་བ་ཐམས་ཅད་མཁས་པའི་དབང་པོ་རྣམས་ཀྱི་དྲུང་དུ་བཤགས་ཤིང༌། ནོར་བཅོས་བཀའ་བསླབ་ཀྱང་ལྷུག་པོར་སྩོལ་གནང་བཀའ་དྲིན་ཞུ།
དེ་ཡང་མཉམ་མེད་ཐུབ་པའི་དབང་པོ་སྐྱེ་རྒུ་ཡོངས་ཀྱི་རྣམ་འདྲེན་གཅིག་པུར་གྱུར་པ། མཁྱེན་བརྩེ་ནུས་གསུམ་གྱི་བདག་ཉིད་ཟས་གཙང་སྲས་པོ་གང་གིས་གདུལ་བྱའི་ཁམས་དབང་མོས་པ་དང་འཚམས་པར་འདུལ་བའི་སྡེ་སྣོད་མཐའ་ཡས་པ་ཞིག་གསུངས་པ་ལས། བོད་གངས་ཅན་གྱི་ཁྲོད་འདིར་ཡོངས་སུ་གྲགས་པ་གཞི་ཐམས་ཅད་ཡོད་པར་སྨྲ་བའི་འདུལ་བར་གཏོགས་པ། རྩ་བའི་ལུང་སོ་སོར་ཐར་པ་གཉིས་དང༌། བཤད་པའི་ལུང་སྡེ་བཞི་ལ། བཤད་པ་མཐའ་བཅད་ཀྱི་ཆ་དང༌། བྱ་བ་ལག་ལེན་གྱི་ཆོ་ག་གཉིས་ཡོད་པ་ལས། དང་པོ་ནི་སློབ་དཔོན་ཡོན་ཏན་འོད་ཀྱིས་མཛད་པའི་འདུལ་བ་མདོ་རྩ་བ་འམ་འདུལ་བ་ཀུན་ལས་བཏུས་པ་ཞེས་པ་འདི་ཉིད་ཡིན་ལ། གཞུང་འདིའི་ནང་དོན་ནི་སངས་རྒྱས་ཀྱི་གསུང་རབ་ནང་བཞུགས་པའི་འདུལ་བ་ལུང་སྡེ་བཞི་ཡི་བརྗོད་དོན་རྣམས་གོ་རིམ་དུ་བསྒྲིགས་ནས་གནད་ཚང་བར་མཛད་པ་ཞིག་ཡིན། འདི་ལ་ཤླཽ་ཀ་ཉིས་སྟོང་བདུན་བརྒྱ། ཤླཽ་ཀ་སུམ་བརྒྱ་ལ་བམ་པོ་རེར་བྱས་པའི་བམ་པོ་དགུ་དང་ལེའུ་ཉི་ཤུ་ཡོད། དུས་རབས་བརྒྱད་པའི་མཇུག་ཏུ་རྒྱལ་པོ་ཁྲི་སྲོང་ལྡེ་བཙན་གྱི་དུས་སུ་རྒྱ་གར་གྱི་པཎྜི་ཏ་ཛི་ན་མི་ཏྲ་དང༌། བོད་ཀྱི་ལོ་ཙཱ་བ་ཅོག་རོ་ཀླུའི་རྒྱལ་མཚན་གྱིས་རྒྱ་གར་ནས་བོད་སྐད་དུ་བར་ནས་འཆད་ཉན་གྱི་རྒྱུན་ཤིན་ཏུ་དར་རྒྱས་ཆེ་སྟེ། རྒྱལ་བའི་དབང་པོ་ཀརྨ་པ་མི་བསྐྱོད་རྡོ་རྗེས་མཛད་པའི་ལས་བརྒྱ་རྩ་གཅིག་པའི་འགྲེལ་པ་ལས། སློབ་དཔོན་ཡོན་ཏན་འོད་ཀྱིས་བཤད་པ་རྣམས་གོ་རིམས་དང་བཅས་སྟེ་ཕྱོགས་གཅིག་ཏུ་མཛད་པ་འདི་དག་དར་ཆེ་ཞིང༌། ཞེས་དང༌། དབའ་བོ་གཙུག་ལག་ཕྲེང་བས་ཆོས་འབྱུང་མཁས་པའི་དགའ་སྟོན་ལས་ཀྱང༌། འདུལ་བ་མེ་ཏོག་ཕྲེང་རྒྱུད་འདི་ལ་ཕྱིས་ཀུན་མཁྱེན་རོང་པོ་སོགས་ཀྱིས་དགྲ་བཅོམ་པས་བརྩམས་པ་དང༌། ཚིགས་བཅད་བཟང་པོར་ཡོད་པ་དང༌། གླེང་གཞི་རྩ་བས་ཟིན་པ་སྟེ་ཁྱད་ཆོས་གསུམ་ཡོད་ཅེས་རྩལ་དུ་བཏོན་ཡང་དགྲ་བཅོམ་པ་ལས་བྱང་ཆུབ་སེམས་དཔའ་བསམ་པ་རྒྱ་ཆེ་བའི་རྟེན་འབྲེལ་གྱིས་ད་དུང་མདོ་རྩ་ཁོ་ནར་དར་རོ། །ཞེས་གསུངས་པའི་ཕྱིར།
བསྟན་བཅོས་འདིའི་མཚན་གྱི་རྣམ་གྲངས་ནི། འདུལ་བའི་མདོ་ཞེས་བྱ་སྟེ། བཤད་པའི་ལུང་སྡེ་བཞི་པོ་མཐའ་དག་གི་བརྗོད་བྱའི་དོན་ཚན་མ་ལུས་པ་མདོར་བས་པའི་ཕྱིར། འདུལ་བ་ཀུན་ལས་བཏུས་པ་ཞེས་བྱ་སྟེ། གཞི་ཐམས་ཅད་ཡོད་པར་སྨྲ་བའི་འདུལ་བའི་ལུང་ཀུན་ལས་བཏུས་པའི་ཕྱིར། དེ་ལ་བོད་རྣམས་ཀྱིས་མདོ་རྩ་བ་ཞེས་བཏགས། འདུལ་བའི་ལས་བརྒྱ་རྩ་གཅིག་པ་ནི་འདུལ་བའི་གཞུང་ལུགས་ནས་བཤད་པའི་དགེ་འདུན་གྱི་ལས་དང༌། དགེ་འདུན་དང་འབྲེལ་བའི་གང་ཟག་གི་ལས་དང༌། གང་ཟག་གི་ལས་ཀྱི་རྣམ་པར་བཞག་པ་བཅས་ལས་རིགས་ཀྱི་ཆོ་གའི་ལག་ལེན་བྱེད་ཐབས་རྣམས། རྣམ་གྲངས་བརྒྱ་རྩ་གཅིག་གི་སྒོ་ནས་ཕྱོགས་གཅིག་ཏུ་བས་པའི་འདུལ་གཞུང་ཤིན་ཏུ་དར་ཆེ་བ་ཞིག་ཡིན།
ད་ལམ་དཔར་དུ་བསྐྲུན་རྒྱུ་ནི། དཔལ་རྒྱལ་བའི་དབང་པོ་ཀརྨ་པ་མི་བསྐྱོད་རྡོ་རྗེས་མཛད་པའི་ལས་བརྒྱ་རྩ་གཅིག་པའི་འགྲེལ་པ། ལས་ཀྱི་རྣམ་གཞག་གོ་དོན་ལག་ལེན་གྱི་ཆོ་ག་མཐོང་བས་དོན་འགྲུབ་པ་ཞེས་པ་འདི་ཉིད་ཡིན་ལ། དེ་ནི་འདུལ་བ་མདོ་རྩ་བ་དང༌། འདུལ་བའི་ལས་བརྒྱ་རྩ་གཅིག་གི་བརྗོད་དོན་རྣམས་གཅིག་ཏུ་བས་ནས་བརྩམས་པའི་གཞུང་ཞིག་ཡིན། ལས་བརྒྱ་རྩ་གཅིག་ནི། གསོལ་བ་འབའ་ཞིག་པའི་ལས་ཉི་ཤུ་རྩ་བཞི། གསོལ་བ་དང་གཉིས་ཀྱི་ལས་ཞེ་བདུན། གསོལ་བ་དང་བཞིའི་ལས་སུམ་ཅུ་ཐམ་པ་སྟེ། ལུང་གཏམ་གྱི་གཞི་ལས། བཙུན་པ་ལས་དུ་དག་མཆིས། ཉེ་བ་འཁོར། བརྒྱ་རྩ་གཅིག་གོ། །བཙུན་པ་ལས་དུ་དག་གིས་ལས་ཐམས་ཅད་བས། ཉེ་བ་འཁོར། གསུམ་གྱིས་ཏེ། གསུམ་གང་ཞེ་ན། གསོལ་བའི་ལས་དང༌། གསོལ་བ་དང་གཉིས་ཀྱི་ལས་དང༌། གསོལ་བ་དང་བཞིའི་ལས་ཀྱིས་སོ། །བཙུན་པ་ལས་བརྒྱ་རྩ་གཅིག་པུ་གང་དག་ལགས་པ་དེ་དག་ལ་གསོལ་བའི་ལས་ནི་དུ། གསོལ་བ་དང་གཉིས་ཀྱི་ལས་ནི་དུ། གསོལ་བ་དང་བཞིའི་ལས་ནི་དུ་མཆིས། བཀའ་སྩལ་པ། ཉེ་བ་འཁོར། གསོལ་བའི་ལས་ནི་ཉི་ཤུ་རྩ་བཞིའོ། །གསོལ་བ་དང་གཉིས་ཀྱི་ལས་ནི་བཞི་བཅུ་རྩ་བདུན་ནོ། །གསོལ་བ་དང་བཞིའི་ལས་ནི་སུམ་ཅུའོ། །ཞེས་གསུངས་སོ། །
དང་པོ་གསོལ་བའི་ལས་ཉེར་བཞིའི། སྡོམ་ནི། ལས་བརྒྱ་ལས།
གསང་དང་ནང་དུ་དྲི་ཕྱིར་དང༌། །
གསོ་སྦྱོང་དེ་ལ་ལྟུང་བཅས་དང༌། །
དེ་ལ་དགེ་འདུན་ཡིད་གཉིས་དང༌། །
རྩོད་དང་ངེས་ཉིད་མ་ཡིན་དང༌། །
དེ་ཡི་དོན་དུ་ལྔ་པ་དག །
ཐམས་ཅད་དགག་དབྱེར་གཏོགས་པ་ཡིན། །
དབྱར་གནས་ཁས་བླངས་ཉིད་དང་ནི། །
ཤི་བའི་རྫས་དང་ནོར་འདྲ་དང༌། །
ཆོས་གོས་བསྲ་བརྐྱང་གཏད་པ་དང༌། །
ཆོས་གོས་སྦྱིན་པར་བྱ་བ་དང༌། །
གནས་ངན་ལེན་ནི་བརྗོད་པ་དང༌། །
གྲངས་སུ་བཞུགས་པ་བཞི་དག་དང༌། །
ཁྱིམ་གྱིས་སྡོམ་དང་དེ་གཞིག་དང༌། །
ལྷུང་བཟེད་ཁ་དབུབ་བྱ་བ་དང༌། །
དེ་ཉིད་བཀོག་པར་བྱ་བ་དག །
གསོལ་བ་འབའ་ཞིག་ལས་ཡིན་ནོ། །ཞེས་སོ། །
གནས་དང་མཚམས་ནི་གཉིས་པོ་དང༌། །
མི་འབྲལ་སྨྱོས་དང་དགག་དབྱེ་དང༌། །
གནས་མལ་སྟོབ་པར་བྱེད་པ་དང༌། །
རུང་བའི་ས་གཞི་བརྐོ་བ་དང༌། །
བསྲ་བརྐྱང་དང་ནི་དེ་གདིང་དང༌། །
སྤོང་དང་ལག་གི་བླ་དང་ནི། །
གནས་ཁང་བསྐོ་ལ་སོགས་པ་དང༌། །
གཟུ་དང་གསལ་དང་སྦེད་པ་དང༌། །
ཚུལ་ཤིང་འབྲིམ་པར་བྱེད་པ་དང༌། །
ཁང་པ་ཁང་ཆེན་བསྟན་པ་དང༌། །
གླེང་དང་འབྲལ་བར་མི་འགྱུར་དང༌། །
སྟན་དང་ལྷུང་བཟེད་བྲིམ་པ་དང༌། །
མ་དད་གོ་བར་བྱ་བ་དང༌། །
སྟོན་པ་དང་ནི་ནགས་ཉུལ་དང༌། །
ཕྱག་མི་བྱ་དང་མང་ཕྱིར་དང༌། །
འཁར་བ་དྲ་བའི་ཕྱིར་དང་ནི། །
རྙེད་པ་གཅིག་ཏུ་བྱ་ཕྱིར་དང༌། །
བསླབ་པ་སྦྱིན་དང་ཉེར་གནས་དང༌། །
བུ་དང་ཉེ་དུའི་ཕྱིར་འགྲོ་བ། །
གསོལ་དང་གཉིས་ཀྱི་ལས་ཡིན་ནོ། །ཞེས་སོ། །
གསོལ་བ་དང་བཞིའི་ལས་སུམ་ཅུ་ནི།
བསྙེན་པར་རྫོགས་པར་བྱ་བ་དང༌། །
མུ་སྟེགས་གནས་དང་མཚམས་དགྲོལ་དང༌། །
ཐུན་སྦྱིན་གསོ་སྦྱོང་བདུན་པོ་དང༌། །
བརྒྱད་དང་དྲན་དང་མ་སྨྱོས་དང༌། །
དེ་ཉིད་འཚོལ་དུ་བཞུགས་པ་དང༌། །
བསྒོ་བར་བྱ་བ་རྣམས་དང་ནི། །
ཉམས་པ་སྦྱིན་པར་བྱ་བ་དག །
གསོལ་དང་བཞི་ཡི་ལས་ཡིན་ནོ། །ཞེས་སོ། །
འོ་ན་དགེ་འདུན་གྱི་ལས་ཐམས་ཅད་ལས་བརྒྱ་རྩ་གཅིག་པོར་དེར་འདུས་སམ་ཞེ་ན། ལས་ཐམས་ཅད་བརྒྱ་རྩ་གཅིག་ཏུ་བས་པ་དེ་ནི་གཙོ་ཆེ་བའི་དབང་དུ་བྱས་པ་ཡིན་ལ། ལས་ཐམས་ཅད་དེར་འདུས་པ་ནི་མ་ཡིན་ཏེ། གཏན་ལ་དབབ་པ་བསྡུ་བ་ལས། དགེ་འདུན་གྱི་དབྱེན་སྤང་བ་དང༌། གང་ཟག་རླབས་པོ་ཆེ་བསྟན་པ་ལ་གཞུགས་པའི་དོན་དུ་དང༌། བསྟན་པ་འཕེལ་བར་བྱ་བའི་ཕྱིར་དང༌། འཚོ་བ་རྙེད་དཀའ་བ་སྤང་བའི་ཕྱིར་བསླབ་པའི་གནས་ཕྲ་མོ་རྣམས་བག་ཡངས་སུ་བྱེད་པའི་གསོལ་བཞིའི་ལས་གསུངས་པ་རྣམས་ཀྱང་དེར་མ་འདུས་པའི་ཕྱིར་དང༌། གཞན་ཡང་དེ་ཉིད་ལས་ལས་ཐམས་ཅད་མདོར་བསྡུ་ན། གསོལ་བའི་ལས་དང༌། གསོལ་བ་དང་གཉིས་ཀྱི་ལས་དང༌། གསོལ་བ་དང་བཞིའི་ལས་དང༌། ལན་གསུམ་བརྗོད་པའི་ལས་དང༌། ཞེས་ལྷུང་བཟེད་ཆོས་གོས་བྱིན་གྱིས་བརླབས་པའི་ལས་ཀྱང་ལས་སུ་གསུངས་པ་དང༌། སོ་སོ་ཐར་པའི་མདོ་འདོན་པ་དང་དགག་དབྱེ་ཡང་ལས་སུ་གསུངས་པའི་ཕྱིར།
འོ་ན་བག་ཡངས་སུ་བྱ་རྒྱུའི་བསླབ་པ་ཕྲ་མོ་དེ་གང་ཡིན་ཞེ་ན། ཁ་ཅིག་ནི་ལྟུང་བ་སྡེ་ལྔ་མ་གཏོགས་པའི་ལྟུང་བ་གཞན་དག་ཡིན་ཟེར། ཁ་ཅིག་ནི་ཕམ་ལྷག་མ་གཏོགས་པའི་ལྟུང་བ་རྣམས་ཡིན་ཟེར་ཏེ། གནས་དུས་ཀྱིས་སྒོ་ཡངས་དོག་གི་དབང་དུ་བྱས་པ་ཡིན་ནོ། །ཞེས་རྒྱལ་བའི་དབང་པོ་ཀརྨ་པ་མི་བསྐྱོད་རྡོ་རྗེས་མཛད་པའི་ལས་བརྒྱ་རྩ་གཅིག་གི་འགྲེལ་པར་གསལ། ལྷག་པར་གཞུང་འདི་ནི་འདུལ་བའི་གཞུང་ལུགས་རྣམས་ཀྱི་ཡང་ཞུན་ལྟ་བུ་ཡིན་པའི་ཕྱིར་ན། དེབ་གཟུགས་ཀྱི་རྣམ་པར་འགྲེམས་སྤེལ་བྱས་པས་ཡུན་རིང་གནས་ཐུབ་པ་དང༌། འཆད་ཉན་བྱེད་བདེ་བ་སོགས་ཕན་འདོགས་དགེ་ཚན་དུ་མར་དམིགས་ཏེ། ཝཱ་ཎ་བཛྲ་བིདྱཱ་དཔེ་མཛོད་ཁང་ནས་པར་བན་གནང་བའི་སྐབས་སུ། རྒྱུ་འབྱོར་བ་ཙཱ་འདྲ་ཐེབས་རྩ་ཚོགས་པ་ནས་པར་ན་གྱི་འགྲོ་གྲོན་གནང་བ་ལ་སྙིང་ནས་བཀའ་དྲིན་ཆེ་ཞེས་ཞུ་བ་དང༌། མ་དཔེ་ཇི་བཞིན་ཆད་ལྷག་མེད་པར་ཞུ་སྒྲིག་བགྱི་ཁུལ་བྱས་ཀྱང་ཉམས་མྱོང་ཞན་པ་དང་ཤེས་རྒྱ་ཆུང་བ་སོགས་ལ་བརྟེན་ནས་ནོར་འཁྲུལ་རིགས་ཡོད་ངེས་པས་རྒྱ་ཆེའི་ཀློག་པ་པོ་རྣམས་ཀྱི་སྐྱོན་འདོན་ལ་དགོངས་འཆར་ལྷུག་སྩོལ་ཡོང་བ་ཞུ། ཞེས་སྣར་བཀྲ་ཤིས་ཕུན་ཚོགས་མིང་ཅན་པས་བྲིས་པས་དགེ་ལེགས་སུ་གྱུར་ཅིག །
དགེ་འདུན་གྱི་ལས་དང༌། དགེ་འདུན་དང་འབྲེལ་བའི་གང་ཟག་གི་ལས་དང༌། གང་ཟག་གི་ལས་ཀྱི་རྣམ་པར་བཞག་པ་གོ་དོན་ལག་ལེན་ཆོ་ག་མཐོང་བས་དོན་འགྲུབ་པ་ཞེས་བྱ་བ་བཞུགས་སོ། །
ལྟ་བས་མི་ངོམས་རབ་དྭངས་མཛེས་པའི་སྐུ། །
རྣམ་གྲོལ་བདུད་རྩིའི་དགའ་སྟོན་འགྱེད་པའི་གསུང༌། །
སྲིད་ཞིའི་རྒུད་པ་མ་ལུས་འཕྲོག་པའི་ཐུགས། །
ཀུན་མཁྱེན་ཤཱཀྱའི་དབང་པོ་ལ་ཕྱག་འཚལ། །
དུས་ཀུན་ཆོས་དབྱིངས་ཞི་བར་མཉམ་བཞག་ཀྱང༌། །
ཉམ་ཐག་འགྲོ་ལ་བཟོད་མེད་ཐུགས་རྗེ་ཡིས། །
རྒྱལ་སྲས་གྲངས་ལས་འདས་པའི་སྐུར་སྣང་བ། །
མཚུངས་མེད་ཀརྨ་པ་དེར་དེང་འདིར་སྐྱོངས། །
ཐུབ་དབང་བསྟན་པའི་ཉིང་ཁུ་མ་ལུས་པ། །
དྭགས་བརྒྱུད་མཁྱེན་པའི་བུམ་པར་ལེགས་གཏམས་ནས། །
གདུལ་བྱའི་རྒྱུད་ཀྱི་དྲི་མ་བཀྲུ་མཛད་པ། །
ཀརྨ་བཀའ་བརྒྱུད་མཆོག་དེར་མགསོ་ཕྱག་འཚལ། །
སྟོན་པ་བཅོམ་ལྡན་འདས་དེ་ཉིད་ཀྱིས་འདུལ་བའི་སྡེ་སྣོད་མཐའ་ཡས་པ་ཞིག་གསུངས་པ་ལས། བོད་གངས་ཅན་གྱི་ཁྲོད་འདིར་འཕགས་པ་གཞི་ཐམས་ཅད་ཡོད་པར་སྨྲ་བའི་འདུལ་བར་གཏོགས་པ་རྩ་བའི་ལུང་སོ་སོ་ཐར་པ་གཉིས་དང༌། བཤད་པའི་ལུང་སྡེ་བཞི་ལ། བཤད་པ་མཐའ་དཔྱད་ཀྱི་ཆ་དང༌། བྱ་བ་ལག་ལེན་གྱི་ཆོ་ག་གཉིས་ཡོད་པ་ལས། སློབ་དཔོན་ཡོན་ཏན་འོད་ཀྱིས་བཤད་པ་རྣམས་གོ་རིམས་དང་བཅས་ཏེ་ཕྱོགས་གཅིག་ཏུ་བསྡུས་པ་འདུལ་བ་མདོ་རྩ་བ་དང་ལག་ལེན་ཆོ་ག་རྣམས་གཅིག་ཏུ་བསྡུས་པ་འདུལ་བ་ལས་བརྒྱ་རྩ་གཅིག་ཏུ་མཛད་པ་འདི་དག་དར་ཆེ་ཞིང༌།
ད་ལྟའི་ལས་ཆོག་ལས་དིང་སང་གི་དུས་སུ་ཉེ་བར་མཁོ་བ་ཅུང་ཟད་གཅིག་བསྡུས་ནས་བརྗོད་པར་བྱ་བ་ལ་གཉིས་ཏེ། ཉིན་ཞག་ཕྲུགས་གཅིག་ལ་རབ་ཏུ་བྱུང་བ་རྣམས་ཀྱི་ལུས་ངག་ཡིད་གསུམ་གྱི་བྱ་བའི་རིམ་པ་བསྟན་པ། ལས་ཆོག་གི་རྣམ་གཞག་དངོས་བཤད་པའོ། །དང་པོ་༼ཉིན་ཞག་ཕྲུགས་གཅིག་ལ་རབ་ཏུ་བྱུང་བ་རྣམས་ཀྱི་ལུས་ངག་ཡིད་གསུམ་གྱི་བྱ་བའི་རིམ་པ་བསྟན་པ་༽ནི།
བསྟན་པ་ལ་རབ་ཏུ་བྱུང་ཞིང་བསྙེན་པར་རྫོགས་པ་རྣམས་ཀྱི་ཐ་ན་ཡང་ཉམས་པ་རྣམ་པ་༼ལྟུང་བ་སྡེ་ལྔ་ལྟ་བུས་བྱང་གྲོལ་གྱི་བར་ཆད་དུ་མི་འགྱུར་བར་འདོད་པ་སྡིག་ནས་ཉམས་པ་དང༌། ཕམ་པ་བཞི་པོ་གང་རུང་སྟེ་ཚུལ་ཁྲིམས་ཉམས་པ་དང༌། བཅས་ལྟུང་སྤོང་བའི་ལུས་ངག་གི་བྱ་བ་ཉམས་པ་ཆོ་ག་ཉམས་པ་དང༌། ལོག་འཚོ་ལྔ་ལ་སྤྱད་པས་འཚོ་བ་ཉམས་པའོ། །མཆན་༽བཞིས་མ་གསོ་པ་ཞིག་དགོས་པས། དེ་ཡང་བསྟེན་པ་ཟས་གསོ་ལ་སོགས་པ་འཚོ་བའི་ཡོ་བྱད་ཐམས་ཅད་ཚུལ་འཆོས། ཁ་གསག །གཞོགས་སློང༌། རྙེད་པས་རྙེད་ཚོལ། ཐོབ་འཇལ་ཏེ་ལོག་འཚོ་རྣམ་པ་༼རྙེད་པ་འདོད་པའི་ཕྱིར་ལུས་ངག་བཟང་པོར་འཆོས་པ་ཚུལ་འཆོས། རྙེད་པའི་ཕྱིར་སྦྱིན་པོ་ལ་བསྔགས་པ་བརྗོད་པ་ཁ་བསགས། རྙེད་པའི་ཕྱིར་སྦྱིན་པོའི་ངོར་སྦྱིན་པོ་གཞན་གྱི་བསྔགས་པ་བརྗོད་པ་གཞོགས་སློང༌། རྙེད་པ་ཆེན་པོའི་ཆེད་དུ་རྙེད་པ་ཆུང་ངུ་བཏོང་བ་རྙེད་པས་རྙེད་འཚོལ། ཟས་གོས་འདི་ལྟ་བུ་བྱུང་ན་ཀློག་པ་དང་སྤོང་བ་འཕེལ་ཞེས་ཐོབ་འཇལ་ལོ། །མཆན་༽ལྔ་དང་བྲལ་ཞིང་སྦྱངས་པའི་ཡོན་ཏན་བཅུ་གཉིས་ལ་གནས་པ་ཞིག་མེད་ན་མི་རུང་ངོ༌། །
དེ་ནས་འཕགས་པའི་གང་ཟག་ཡིན་ན་མ་གཏོགས་སོ། །སྐྱེ་བོའི་དགེ་སློང་རྣམས་ཀྱི་འདུ་ཤེས་རྣམ་པ་ལྔ་དང་མ་བྲལ་བ་ཞིག་དགོས་ཤིང༌།
འདུ་ཤེས་ལྔ་ནི། འདུལ་བ་བསྡུས་པ་ལས།
དགེ་སློང་འདུལ་བའི་བསླབ་པ་ལ། །
བརྩོན་པ་དེ་ནི་འདུ་ཤེས་ཀྱིས། །
གནས་པ་རྣམ་པ་ལྔར་འདོད་དེ། །
གྲོང་དུ་འཇུག་པར་བྱེད་པ་ན། །
བཙོན་རྭ་ཡི་ནི་འདུ་ཤེས་དང༌། །
གཙུག་ལག་ཁང་དུ་མདོ་སྡེ་བཞིན། །
རྟག་ཏུ་དགེ་སྦྱོར་འདུ་ཤེས་དང༌། །
ཟས་ལ་རྟག་པར་ནད་ཀྱི་ནི། །
གཉེན་པོ་ཡི་ནི་འདུ་ཤེས་དང༌། །
རབ་དབེན་ཞེས་བྱ་རྣམ་གཉིས་ལ། །
འོན་ལོང་ལྐུགས་པའི་འདུ་ཤེས་སོ། །
ཉལ་ན་དགོན་པའི་རི་དྭགས་ལྟར། །
ཐུམ་འཕྲས་ཀྱི་ནི་འདུ་ཤེས་སོ། །
ཞེས་བཤད་པ་ལྟར། ཁྱིམ་ནས་ཁྱིམ་མེད་པར་རབ་ཏུ་བྱུང་བ། འདོད་པ་ཆུང་ཞིང་ཆོག་ཤེས་པ། ཟས་བསོད་སྙོམས་ཀྱི་འཚོ་བར་བྱེད་པའི་གང་ཟག་གིས་ཉིན་ཞག་གཅིག་ལ་ཐུན་དྲུག་ཏུ་བྱས་ཏེ། མཚན་མོའི་ཐུན་ཐ་མ་ལ་ཐུག་པ་ན་སྒོམ་པ་ཉམས་ལེན་ལ་འཇུག་པར་བྱ་ཞིང༌། དེ་ལ་ཡང༌། ཚུལ་ཁྲིམས་ཡོངས་སུ་དག་པ། བདེན་པ་མཐོང་བ་དང་རྗེས་སུ་མཐུན་པའི་གསུང་རབ་མང་དུ་ཐོས་པ་གདམས་ངག་དང་ལྡན་པ་ཞིག་དགོས་ཏེ། ཇི་སྐད་དུ།
ཚུལ་གནས་ཐོས་དང་བསམ་ལྡན་པས། །
བསྒོམ་པ་ལ་ནི་རབ་ཏུ་སྦྱོར། །ཞེས་དང༌།
མང་དུ་ཐོས་པ་ནགས་ཀྱི་ནང་དག་ཏུ། །
ལང་ཚོ་ཡོལ་བ་དག་གི་གནས་དང་བདེ། །
ཞེས་སོ། །དེར་མ་ཟད་སྒོམ་པ་ཡོངས་སུ་རྫོགས་པར་འགྱུར་བ་ལ། ལུས་འདུ་འཛི་ལས་བསྲིང་བ། སེམས་རྣམ་གཡེངས་ལས་བསྲིང་བ་སྟེ་བསྲིང་བ་གཉིས་དང་ལྡན་ཞིང་འདོད་པ་ནི་ཆུང་ལ་ཆོག་ཤེས་པ་ཞིག་ཀྱང་དགོས་ཏེ། མཛོད་ལས།
བསྲིང་གཉིས་ལྡན་ཆོག་མི་ཤེས་དང༌། །
འདོད་ཆེན་ཅན་ལ་མ་ཡིན་ནོ། །ཞེས་སོ། །
གདམས་ངག་མེད་ན་ནི་ཁ་ཏོན་བྱའི་བསྒོམ་པར་མི་བྱ་སྟེ་བྱས་ན་ཡོན་ཏན་མེད་པའི་ཁར་སྐྱོན་དུ་འགྱུར་ཏེ། མདོ་རྩ་བར། གདམས་ངག་མེད་པར་བསྒོམ་པར་མི་བྱ། ཞེས་སོ། །དེ་ནས་ནམ་ལངས་པ་ན་ཤམ་ཐབས་དང༌། ཤམ་ཐབས་ཀྱི་གཟན་གཉིས་རྗེས་ཤིང༌། ཤམ་ཐབས་སྐྱོན་དྲུག་དང་བྲལ་ཞིང་ཡོན་ཏན་ཀུམ་པོར་བགོ་བར་བྱེད། དེའི་རྗེས་སུ། ཀ་རི་ཀཱ་ལས།
གདོང་དང་སོ་ཡིས་དྲི་བཀྲུས་ནས། །
རྫོགས་སངས་རྒྱས་ལ་གུས་ཕྱག་འཚལ། །
བླ་མ་གནས་པའི་སྒོ་གླེགས་ལ། །
ལག་པས་དལ་བུས་བརྡུང་བར་བྱ། །
ནང་ཞུགས་གུས་པས་བླ་མ་ལ། །
ཁམས་བདེ་མི་བདེ་ལ་སོགས་ཞུ། །
ཞེས་གསུངས་པ་ལྟར། སོ་ཤིང་གིས་སོའི་དྲི་མ་བཀྲུས་ནས་སོ་ཤིང་མི་ཟ་བར་དེ་བཀྲུས་ཏེ་སེ་གོལ་གྱིས་སྒྲ་དང་བཅས་ནས་འདོར། དེ་ནས་བུམ་པའི་ཉ་ཕྱི་ལ་སོགས་པའི་སྣོད་དུ་ཆུ་ལ་སྲོག་ཆགས་ཡོད་མེད་བརྟགས་ཏེ་མེད་ན་ཆུ་དེ་ཉིད་ཀྱི་དང༌། ཡོད་ན་ཆུ་ཚགས་ལ་བཙགས་ནས་སྲོག་ཆགས་མེད་པར་བྱས་ཏེ་ཁྲུས་བྱ། དེ་ནས་རྔུལ་གཟན་གྱི་གཟན་དང་རྔུལ་བཟན་བརྗེས་ཏེ་སྟོད་གཡོགས་ལེགས་པར་བསྒོས་ནས། ཇི་སྐད་དུ།
གང་ལ་ཆོས་ནི་ཐོས་གྱུར་པ། །
དེ་ལ་ཐོག་མར་ཕྱག་བྱས་ཏེ། །
ཟླ་བ་ཚེས་ལ་བྲམ་ཟེ་བཞིན། །
ཞེས་བཤད་པས། བླ་མ་དང་གནས་ཁང་གཅིག་ཏུ་ཡོད་ན་ཐོག་མར་བླ་མའི་ཞབས་ལ་ཕྱག་བྱས་ཏེ། མཁན་པོའམ་སློབ་དཔོན་དགོངས་སུ་གསོལ། གནོད་པ་ཉུང་ངམ། ཉམ་ང་ཆུང་ངམ། བསྐྱོད་པ་ཡང་ངམ་འཚོའམ། སྟོབས་དང་ལྡན་ནམ། བདེའམ། ཁ་ན་མ་ཐོ་བ་མ་མཆིས་སམ། བདེ་བ་ལ་རེག་པར་གནས་སམ་ཞེས་སྙུན་གསོལ་ལོ། །
བླ་མ་དང་གནས་ཁང་ཐ་དད་དུ་ཡོད་ན། ཐོག་མར་དཀོན་མཆོག་ལ་ཕྱག་བྱས་ཏེ། དེ་ནས་བླ་མ་བཞུགས་པའི་གནས་ཁང་གི་སྒོ་དལ་བུས་བརྡུངས་ནས་ནང་དུ་ཞུགས་ཏེ་བླ་མ་ལ་ཕྱག་བྱས་ཏེ། སྙུན་གསོལ་དེ་ནས་དགེ་འདུན་སྤྱི་ལ་ཕྱག་བྱ་ཞིང་དེས་བསླབ་པ་རྒན་རིམས་ལ་ཕྱག་བྱས་པའི་གོ་ཆོད་དེ། མདོ་རྩ་བ་ལས། ཚངས་པའི་ཕྱག་གིས་ནི་དེ་མ་བྱས་པ་ཉིད་མིན་ནོ། །ཞེས་གསུངས་སོ། །
དེ་ནས་བྱ་བ་ཅི་བྱེད་ཐམས་ཅད་བླ་མ་ལ་ཞུས་ནས་བྱས་དགོས་ཏེ། སུམ་བརྒྱ་པ་ལས།
བཤང་དང་གཅི་དང་སོ་ནི་དག་བྱ་དང༌། །
མཚམས་ཀྱི་ནང་དུ་རྒྱལ་ལ་ཕྱག་བྱ་དང༌། །
ཆུ་དག་བཏུང་བ་དག་ནི་མ་གཏོགས་པ། །
ཐམས་ཅད་དྲིས་ནས་བྱ་བ་ཡིན་པར་གསུངས། །
ཞེས་སོ། །དེ་ནས་བསོད་སྙོམས་ཀྱི་དུས་ལ་བབ་བྱུང་བ་དང༌། ལྷུང་བཟེད་མཁར་བསིལ་མཚན་ཉིད་ལྡན་པ་ཁྱེར་སྟབས་མ་ལོག་པར་ཁྱེར་ཏེ། གྲོང་དུ་འཇུག་པར་བྱེད་པ་ན་བཙོན་རའི་འདུ་ཤེས་དང་ལྡན་པའི་སྒོ་ནས་ལུས་ངག་ཡིད་གསུམ་ཤིན་ཏུ་བསྡམས་པ་ལ་སོགས་པའི་བསླབ་བྱ་རྣམས་དང་མི་འགལ་བར་ཁྱིམ་དུ་འཇུག་པར་བྱའོ། །
དེ་ནས་ཁྱིམ་དུ་བསྟན་ལ་འདུག་པའི་ཚེ་ཡང༌། འདུག་པར་བྱ་བ་དགུ་དག་དང༌། །ཞེས་པའི་བསླབ་བྱ་དང་མི་འགལ་བར་འདུག དེ་ནས་ཁྱིམ་པས་བསོད་སྙོམས་ཕུལ་པའི་ཚེ། བྱིན་ལེན་བྱ་བ་བརྒྱད་རྣམས་སོ། །ཞེས་པའི་བསླབ་བྱ་དང་མི་འགལ་བར་བྱིན་ལེན་ལེགས་པར་བྱེད། དེ་ནས་ཟས་ལ་ལོངས་སྤྱོད་པའི་ཚེ། ཟས་ལ་ལེགས་པར་བྱ་བ་དྲུག །ཅེས་སོགས་ཀྱི་བསླབ་བྱ་མི་འགལ་བ། ཟས་ལ་རྟག་པར་ནད་ཀྱི་གཉེན་པོའི་འདུ་ཤེས་བྱས་ཏེ་ཟས་བཟའ་ཞིང༌། དྲུང་ན་འདུག་པའི་དགེ་སློང་གི་ལྷུང་བཟེད་ལ་འཕྱ་བ་སོགས་མི་བྱེད། ཟས་ཟོས་ན་ཁ་དང་ལྷུང་བཟེད་ལེགས་པར་བཀྲུས་ཏེ། གང་གི་སྦྱིན་པ་ལ་སོགས་པའི་གཙུག་ལག་གི་ཚིགས་སུ་བཅད་པ་བརྗོད།
དེ་ནས་ཁྱིམ་པ་ལ་ཆོས་སྟོན་པའི་ཚེ། ཆོས་ཉན་པ་རྣམས་མགོ་ལ་གསོ་གཡོགས་པ་ལ་སོགས་པ་ལ་ཆོས་ཉན་པའི་སྐྱོན་ཐམས་ཅད་དང་བྲལ་བར་ཆོས་ཉན་དུ་འཇུག དེ་ནས་བཤང་གཅི་དང་མཆིལ་སྣབས་སོགས་འདོར་བའི་ཚེ་ཆུ་དང་རྩ་སྔོན་པོའི་ཕྱོགས་སུ་མི་འདོར། བསོད་སྙོམས་ཟིན་ནས་གཙུག་ལག་ཁང་དུ་ལྡོག་པའི་ཚེ་མི་ལ་སོགས་པའི་དབང་པོ་རབ་ཏུ་དབེན་པར་བྱས་ཤིང༌། འཇིག་རྟེན་མཐུན་འཇུག་གི་བྱ་བ་ལ་འོན་ལོང་དང་ལྐུགས་པའི་འདུ་ཤེས་ལྟར་བྱས་ཏེ་བཀོག །དེ་ནས་གཙུག་ལག་ཁང་དུ་གནས་པའི་ཚེ་མདོ་སྡེ་ཕྲན་ཚེགས་ནས་བཤད་པའི་འཕགས་པ་ཀུན་དགའ་བོས་བརྩོན་འགྲུས་བརྩམས་པ་ལྟར་བྱེད། དེ་ནས་སྟོན་པ་ལ་སོགས་པའི་དྲུང་དུ་ཆོས་ཉན་པའི་ཚེ། ཆོས་ལ་སྨན་དང༌། ཆོས་སྟོན་པ་པོ་ལ་སྨན་པ་དང༌། རང་ཉིད་ལ་ནད་པ་དང༌། ཆོས་ཉན་པ་ལ་ནད་སེལ་བའི་འདུ་ཤེས་ལྟར་བྱས་ཏེ་ཆོས་ཉན་ནོ། །
དེ་ནས་དགོང་ཐུན་དང་སྲོད་ཐུན་ལ་བབ་པའི་ཚེ། ཡང་མན་ངག་ཡོད་ན་བསམ་གཏན་དང་མེད་ན་ཁ་ཏོན་བྱ་ཞིང་དགེ་སྦྱོར་རྒྱུན་མ་རྣམས་ཀྱང་མ་ཆག་པར་བྱའོ། །དེ་ནས་མཚན་མོའི་གུང་ཐུན་ལ་ཐུག་པ་ན་ཁམས་དུབ་པ་བསལ་བའི་ཕྱིར་ཅུང་ཟད་མནལ་མར་བྱ་ཞིང༌། དེ་ཡང༌། ཉལ་ན་དགོན་པའི་རི་དྭགས་ལྟར། །ཐུམ་འཕྲས་ཀྱི་ནི་འདུ་ཤེས་དང༌། །ཞེས་དང༌། མདོ་རྩ་བ་ལས། ལུས་དང་སེམས་དང་གསོ་མ་འཕྱར་བས་ཉལ་བར་བྱའོ། །ཞེས་གསུངས་པ་ལྟར། ལུས་མ་འཆར་བ་སེང་གེའི་ཉལ་སྟབས་དང༌། སེམས་མ་འཕྱར་བ་ནང་པར་སྔ་བར་ལྡང་བའི་འདུ་ཤེས་དང་དགེ་བའི་འདུ་ཤེས་ཀྱི་ཉལ་བ་དང༌། གསོ་མ་འཕྱར་བ་སྣམ་སྦྱར་རིམ་པ་མང་དུ་བྱས་པ་སྔས་ལ་བཅུག རྔུལ་གཟན་དང་རྔུལ་གཟན་གྱིས་གཟན་གཉིས་རྗེས་ཏེ་ཉལ་བར་བྱའོ། །ཉིན་ཞག་ཕྲུགས་གཅིག་ལ་དེ་རྣམས་དང་འགལ་བར་བྱས་ན་ཉེས་བྱས་སུ་འགྱུར་རོ། །
གཉིས་པ་ལས་ཆོག་གི་རྣམ་གཞག་དངོས་བཤད་པ་འདི་ལ་གཉིས། སྤྱིར་བཤད་པ་དང༌། གནས་སྐབས་སོ་སོར་བཤད་པའོ། །དང་པོ་༼སྤྱིར་བཤད་པ་༽ལ་གསུམ། ལས་དང་ཆོ་གའི་ཁྱད་པར། དགེ་འདུན་གྱི་ལས་ལ་བརྒྱ་རྩ་གཅིག་ཏུ་དབྱེ་བ། ལས་ཐམས་ཅད་ཚན་པ་གསུམ་དུ་བསྡུ་བའོ། །དང་པོ་༼ལས་དང་ཆོ་གའི་ཁྱད་པར་༽ནི།
འདིར་ལས་དང་ཆོ་གའི་ཁྱད་པར་ལ། མདོ་ལས། ཆོ་ག་ནི་དགེ་འདུན་ཚང་བ་དང་ལས་བརྗོད་པ་དང་ལས་བྱེད་པ་ཉིད་དོ། །ལས་ནི་གསོལ་བ་དང་བརྗོད་པ་དང་སོ་སོ་ཐར་པའི་མདོ་འདོན་པ་དང༌། གསོ་སྦྱོང་དགག་དབྱེའོ། །ཞེས་སོ། །དེ་ནས་འདུལ་བ་ནས་བཤད་པའི་ལས་ལ། སྟོན་པའི་བཀའ་བསྡུ་བ་པོ་བསྐོ་བ་ལ་སོགས་པའི་ལས་ཡོད་ཀྱང་དེ་དག་འདིར་མི་མཁོ་བས་བཞག་གོ།
གཉིས་པ་༼དགེ་འདུན་གྱི་ལས་ལ་བརྒྱ་རྩ་གཅིག་ཏུ་དབྱེ་བ་༽ནི།
ཉེ་བར་མཁོ་བ་ལ་དགེ་འདུན་གྱི་ལས་བརྒྱ་རྩ་གཅིག །ལས་ཕྲན་སྟོང་ཙམ་ཡོད་ཅིང༌། དགེ་འདུན་གྱི་ལས་བརྒྱ་རྩ་གཅིག་ནི། གསོལ་བ་འབའ་ཞིག་པའི་ལས་ཉི་ཤུ་རྩ་བཞི། གསོལ་བ་དང་གཉིས་ཀྱི་ལས་ཞེ་བདུན། གསོལ་བཞིའི་ལས་སུམ་ཅུ་ཐམ་པ་སྟེ། ཇི་སྐད་དུ། ལུང་གཏམ་གྱི་གཞི་ལས། བཙུན་པ་ལས་དུ་དག་མཆིས། ཉེ་བ་འཁོར། བརྒྱ་རྩ་གཅིག་གོ། བཙུན་པ་ལས་དུ་དག་གིས་ལས་ཐམས་ཅད་བསྡུས། ཉེ་བ་འཁོར། གསུམ་གྱིས་ཏེ། གསུམ་གང་ཞེ་ན། གསོལ་བའི་ལས་དང༌། གསོལ་བ་དང་གཉིས་ཀྱིས་ལས་དང༌། གསོལ་བ་དང་བཞིའི་ལས་ཀྱིས་སོ། །བཙུན་པ་ལས་བརྒྱ་རྩ་གཅིག་པུ་གང་དག་ལགས་པ་དེ་དག་ལ་གསོལ་བའི་ལས་ནས་དུ། གསོལ་བ་དང་གཉིས་ཀྱི་ལས་ནི་དུ། གསོལ་བ་དང་བཞིའི་ལས་ནི་དུ་མཆིས། བཀའ་སྩལ་པ་ཉེ་བ་འཁོར། གསོལ་བའི་ལས་ནི་ཉི་ཤུ་རྩ་བཞིའོ། །གསོལ་བ་དང་གཉིས་ཀྱི་ལས་ནི་བཞི་བཅུ་རྩ་བདུན་ནོ། །གསོལ་བ་དང་བཞིའི་ལས་ནི་སུམ་ཅུའོ། །ཞེས་གསུངས་སོ། །
དང་པོ་གསོལ་བའི་ལས་ཉེར་བཞིའི་སྡོམ་ནི། ལས་བརྒྱ་ལས།
གསང་དང་ནང་དུ་འདྲི་ཕྱིར་དང༌། །
གསོ་སྦྱོང་དེ་ལ་ལྟུང་བཅས་དང༌། །
དེ་ལ་དགེ་འདུན་ཡིད་གཉིས་དང༌། །
རྩོད་དང་ངེས་ཉིད་མ་ཡིན་དང༌། །
དེ་ཡི་དོན་དུ་ལྔ་པོ་དག །
ཐམས་ཅད་དགག་དབྱེར་གཏོགས་པ་ཡིན། །
དབྱར་གནས་ཁས་བླངས་ཉིད་དང་ནི། །
ཤི་བའི་རྫས་དང་ནོར་འདྲ་དང༌། །
ཆོས་གོས་བསྲ་བརྐྱང་གཏད་པ་དང༌། །
ཆོས་གོས་སྦྱིན་པར་བྱ་བ་དང༌། །
གནས་ངན་ལེན་ནི་བརྗོད་པ་དང༌། །
གྲངས་སུ་བཞུགས་པ་བཞི་དག་དང༌། །
ཁྱིམ་གྱིས་སྡོམ་དང་དེ་གཞིག་དང༌། །
ལྷུང་བཟེད་ཁ་དབུབ་བྱ་བ་དང༌། །
དེ་ཉིད་བཀོག་པར་བྱ་བ་དག །
གསོལ་བ་འབའ་ཞིག་ལས་ཡིན་ནོ། །ཞེས་སོ། །
གསོལ་བ་དང་གཉིས་ཀྱི་ལས་ཞེ་བདུན་ནི།
གནས་དང་མཚམས་ནི་གསུམ་པོ་དང༌། །
མི་འབྲལ་སྨྱོས་དང་དགག་དབྱེ་དང༌། །
གནས་མལ་སྟོབས་པར་བྱེད་པ་དང༌། །
རུང་བའི་ས་གཞི་བསྒོ་བ་དང༌། །
བསྲ་བརྐྱང་དང་ནི་དེ་གདིང་དང༌། །
སྤོང་དང་ལག་གི་བླ་དང་ནི། །
གནས་ཁང་བསྐོ་ལ་སོགས་པ་དང༌། །
གཟུ་དང་གསལ་དང་སྦེད་པ་དང༌། །
ཚུལ་ཤིང་འབྲིམ་པར་བྱེད་པ་དང༌། །
ཁང་པ་ཁང་ཆེན་བསྟན་པ་དང༌། །
གླེང་དང་འབྲལ་བར་མི་འགྱུར་དང༌། །
སྟན་དང་ལྷུང་བཟེད་བྲིམ་པ་དང༌། །
མ་དད་གོ་བར་བྱ་བ་དང༌། །
སྟོན་པ་དང་ནི་ནགས་ཉུལ་དང༌། །
ཕྱག་མི་བྱ་དང་མང་ཕྱིར་དང༌། །
འཁར་བ་དྲ་བའི་ཕྱིར་དང་ནི། །
རྙེད་པ་གཅིག་ཏུ་བྱ་ཕྱིར་དང༌། །
བསླབ་པ་སྦྱིན་དང་ཉེར་གནས་དང༌། །
བུ་དང་ཉེ་དུའི་ཕྱིར་འགྲོ་བ། །
གསོལ་དང་གཉིས་ཀྱི་ལས་ཡིན་ནོ། །ཞེས་སོ། །
གསོལ་བ་དང་བཞིའི་ལས་སུམ་ཅུ་ནི།
བསྙེན་པར་རྫོགས་པར་བྱ་བ་དང༌། །
མུ་སྟེགས་གནས་དང་མཚམས་དགྲོལ་དང༌། །
མཐུན་སྦྱིན་གསོ་སྦྱོང་བདུན་པོ་དང༌། །
བརྒྱད་དང་དྲན་དང་མ་སྨྱོས་དང༌། །
དེ་ཉིད་འཚོལ་དུ་བཞུགས་པ་དང༌། །
བསྒོ་བར་བྱ་བ་རྣམས་དང་ནི། །
ཉམས་པ་སྦྱིན་པར་བྱ་བ་དག །
གསོལ་དང་བཞི་ཡི་ལས་ཡིན་ནོ། །ཞེས་སོ། །
དེ་ཡང་གསང་ཏེ་སྟོན་པ་བསྐོ་བ་དང༌། འདི་ལ་ཕ་མའི་ལས་གཉིས་ཡོད་ཀྱང་གཅིག་ཏུ་བགྲང༌། དགེ་འདུན་གྱི་ནང་དུ་བར་ཆད་དྲི་ཕྱིར་དང༌། འདི་ལ་ཡང་གསུམ་ཡོད་ཀྱང་གཅིག་ཏུ་བགྲང༌། གསོ་སྦྱོང་གི་ཚེ་མདོ་འདོན་པའི་གསོལ་བ་འབའ་ཞིག་པ་དང༌། འདི་ལ་ཡང་གཉིས་ཡོད་ཀྱང་གཅིག་ཏུ་བགྲང༌། གསོ་སྦྱོང་དེ་ལ་ལྟུང་བ་བཅས་པ་དང༌། ལྟུང་བ་གང་ཡིན་པ་ཡིད་གཉིས་ཟ་བ་དང༌།༼ཕ་ཆོག་ལ་དགེ་འདུན་གྱི་ནང་དུ་ཅིག་དང༌། མ་ཆོག་ལ་ཚངས་སྤྱོད་ཉེར་གནས་ཀྱི་དུས་དགེ་སློང་མ་བཅུ་གཉིས་ཚོགས་ནས་ལས་ཀྱི་འདྲི་བ་དང་ཕ་མ་གཉིས་ཀའི་དགེ་འདུན་གྱི་དབུས་སུ་འདྲི་བའོ། །མཆན༽ལྟུང་བ་གང་བྱུང་ལ་རྩོད་པ་དང༌། ལྟུང་བ་གང་བྱུང་ངེས་པ་མ་ཡིན་པ་རྣམས་བྱིན་གྱིས་བརློབས་པའི་ལས་དང་ལྔ། དེ་ལྔ་དགག་དབྱེ་ལ་ཡོད་པས།
དགག་དབྱེ་དེ་ལ་ལྟུང་བཅས་དང༌། །
དེ་ལ་དགེ་འདུན་ཡིད་གཉིས་དང༌། །
རྩོད་དང་ངེས་ཉིད་མ་ཡིན་དང༌། །ཞེས་སྦྱོར།
དབྱར་གནས་པར་ཁས་བླངས་པ་དང༌། ཤི་བའི་རྫས་སམ། ཤི་བའི་ནོར་དང་འདྲ་བར་བྱིན་གྱིས་བརླབས་པ་དང༌། སྲ་བརྐྱང་གདིང་བའི་དགེ་སློང་ལ་ཆོས་གོས་སྲ་བརྐྱང་གཏད་པ་དང༌། དགེ་འདུན་གྱིས་གང་ཟག་ལ་ཆོས་གོས་སྦྱིན་པ་དང༌། འདི་གཉིས་གཅིག་ལས་གཅིག་ཏུ་བགྲང་ལ། དགེ་འདུན་གྱིས་གནས་ངན་ལེན་བརྗོད་པ་དང༌། བསྒོ་བ་རྣ་ལ་གཟོན་པ་དང༌། ཅི་ཡང་མི་སྨྲ་བ་རྣ་ལ་གཟོན་པ་དང༌། གང་ཟག་བཅུ་གཉིས་པོ་ལ་འཕྱ་བ་དང༌། ཟུར་ཆས་བྱེད་པ་རྣམས་དམན་པའི་གྲངས་སུ་གཞུག་པ་བཞི་དང༌། ཁྱིམ་གྱིས་བསླབ་པའི་སྡོམ་པ་བྱིན་པ་དང༌། དེ་གཞིག་པ་དང༌། ཁྱིམ་པས་དགེ་འདུན་ལ་ཕམ་པས་སྐུར་བ་འདེབས་པ་ལ་ལྷུང་བཟེད་ཁ་དབུབ་བྱ་བ་དང༌། བཟོད་པ་གསོལ་བ་ལ་དེ་ལས་བཀོག་པ་རྣམས་སོ། །
གསོལ་གཉིས་ཀྱི་ལས་ནི། གསོ་སྦྱོང་གི་གནས་ལ་བློ་མཐུན་བྱ་བ་དང༌། མཚམས་པོ་ཆེ་དང༌། མཚམས་བུ་ཆུང་བཅད་པ་དང༌། མཚམས་པོ་ཆེའི་ནང་དུ་ཆོས་གོས་དང་མི་འབྲལ་བའི་གནང་བ་སྦྱིན་པ་དང༌། དགག་དབྱེ་བྱེད་པ་པོ་བསྐོ་བ་དང༌། སྨྱོས་པའི་གནང་བ་སྦྱིན་པ་དང༌། གནས་མལ་སྟོབ་པ་པོ་སྐོ་བ་དང༌། རུང་ཁང་གི་གནས་ལ་བློ་མཐུན་བྱ་བ་དང༌། སྲ་བརྐྱང་གདིང་བ་པོ་བསྐོ་བ་དང༌། དེ་གདིང་བ་དང༌། སྤོང་བའི་ཞལ་ཏ་བསྐོ་བ་དང༌། ལག་གི་བླ་དང་ལག་དཔོན་བསྐོ་བ་དང་གཉིས་ཡོད་ཀྱང་གཅིག་ཏུ་བྱས། གནས་ཁང་དང་ཟས་ལ་བསྐོ་བ་ལ་སོགས་པ་བཅུ་གཉིས། རྩོད་པ་ཞི་བར་བྱ་བའི་གཟུ་བོ་བསྐོ་བ། དེ་ཞི་བར་བྱེད་པའི་གསལ་བ་དང་གསལ་བའི་གསལ་བ་བསྐོ་བ་གཉིས་ཡོད་ཀྱང་གཅིག་ཏུ་བྱས། རྩོད་པ་སྦེད་པ་པོ་བསྐོ་བ། གང་མང་གི་ཆེད་དུ་ཚུལ་ཤིང་བྲིམ་པ་པོ་བསྐོ་བ་དང༌། ཁང་པ་ཁང་ཆེན་གྱིས་རུང་བ་བསྟན་པ་གཉིས། ལྟུང་བ་གླེང་བ་པོ་བསྐོ་བ། རྒན་པོ་དང་ནད་པ་ལ་སྣམ་སྦྱར་དང་མི་འབྲལ་བའི་གནང་བ་སྦྱིན་པ། ལོ་དྲུག་གི་ནང་དུ་སྟན་གཉིས་བྱེད་པའི་གནང་བ་སྦྱིན་པ། ལྷུང་བཟེད་འབྲེལ་མེད་འབྲིམ་པོ་བསྐོ་བ། དགེ་སློང་ཕོ་མོ་ལ་ཁྱིམ་པ་ལ་མ་དད་པ་ལ་དེའི་གནས་ངན་ལེན་བརྗོད་པའི་དགེ་སློང་བསྐོས་ནས་གོ་བར་བྱ་བ་དང༌། དགེ་སློང་མའི་སྟོན་པ་བསྐོ་བ། དགག་དབྱེའི་ཚེ་ནགས་མྱུལ་བ་པོ་བསྐོ་བ། དགེ་སློང་གནས་ནས་ཕྱུང་བ་ལ་དགེ་སློང་མ་རྣམས་ཕྱག་མི་བྱ་བའི་སྡོམ་པ་སྦྱིན་པ། དགེ་སློང་མ་ལ་འཁོར་དང་འཁོར་མང་པོ་ཉེ་བར་འཇོག་པའི་གནང་བ་སྦྱིན་པ་གཉིས་གཅིག་ཏུ་བྱས། འཁར་བ་དང་དྲ་བའི་གནང་བ་སྦྱིན་པ་དང་གཉིས་ཅིག་ཏུ་བྱས། མཚམས་ཀྱི་རྙེད་པ་ཅིག་ཏུ་བྱེད་པ་དང༌། དགེ་སློབ་མའི་བསླབ་པའི་སྡོམས་པ་སྦྱིན་པ་དང༌། ཚངས་སྤྱོད་ཉེར་གནས་ཀྱི་སྡོམ་པ་སྦྱིན་པ་དང༌། དགེ་སློང་མ་ལ་བུ་ཆུང་དང་ལྷན་ཅིག་ཉལ་བའི་གནང་བ་སྦྱིན་པ་དང༌། དེ་ལ་ཉེ་དུའི་ཕྱིར་འགྲོ་བའི་གནང་བ་སྦྱིན་པ་དང༌། དབྱར་ཁས་བླངས་པས་མཚམས་ཀྱི་ཕྱི་རོལ་དུ་འགྲོ་བའི་གནང་བ་སྦྱིན་པའོ། །
གསོལ་བ་དང་བཞིའི་ལས་ནི། གསོལ་བཞིའི་བསྙེན་པར་རྫོགས་པར་བྱེད་པ་ལ་ཕ་མ་གཉིས་ཀྱིས་ལས་ཡོད་ཀྱང་གཅིག་ཏུ་བགྲང༌། མུ་སྟེགས་ལ་ཟླ་བ་བཞིའི་གནས་སྦྱིན་པ། མཚམས་ཆེ་ཆུང་རིམས་ཀྱི་དགྲོལ་བ་གསུམ་ཡོད་ཀྱང་གཅིག་ཏུ་བགྲང༌། མཐུན་པ་སྦྱིན་པ་དང༌། མཐུན་པའི་གསོ་སྦྱོང་སྦྱིན་པ་ནན་ཏུར་བྱེད་པའི་ལས་བདུན་ཡོད་ཀྱང་གཅིག་ཏུ་བྱས། དེ་དག་གི་མི་བཟོད་པ་གསོལ་བའི་ཚེ་བཟོད་པ་བླང་བའི་ལས་བདུན་ཡོད་ཀྱང་གཅིག་ཏུ་བྱས་ཏེ། བདུན་པོ་དང་ཞེས་པས་ལན་གཉིས་བསྟན། བདུན་ནི་དམད་པ་བཞི། གནས་ཆུང་གཅིག གསོ་དགག་བཞག་པའོ། །བརྒྱད་དང་ཞེས་པ་ནི། སྤོ་སྤྱོད་གསུམ་མགུ་སྤྱོད་གསུམ་སྦྱིན་པ། ལྷག་མའི་དབྱུང་བ་དང༌། སྲ་བརྐྱང་དབྱུང་བ་དང་བརྒྱད། དྲན་པས་འདུལ་བ་སྦྱིན་པ་དང༌། མ་སྨྱོས་པས་འདུལ་བ་སྦྱིན་པ་ལྟུང་བའི་ངོ་བོ་ཉིད་ཚོལ་དུ་གཞུག་པ། བསྒོ་བར་བྱ་བ་རྣམས་དང༌། ཞེས་པ་ལས་བཅུ་བསྟན་ཏེ། དེ་ཡང་ཕ་མའི་ཐུན་མོང་བ་ལྔའི་ལས་དང༌། མའི་ཐུན་མོང་མིན་པའི་ལས་ལྔ་ལས།
དང་པོ་ནི།
དགེ་འདུན་དབྱེན། དེར་རྗེས་ཕྱོགས། ཁྱིམ་སུན་སྦྱིན། བཀའ་བློ་མི་བདེ་བ། སྡིག་ལྟ་མི་གཏོང་བ་རྣམས་ལ་བཟློག་བསྒོའི་ལས་སོ། །
གཉིས་པ་ནི།
གནས་ནས་ཕྱུང་བའི་དེར་རྗེས་ཕྱོགས་པ་དང༌། དཀོན་མཆོག་གཏོང་བ་དང༌། འཐབ་ཀྲོལ་བྱེད་པ་དང༌། སྡེ་ཞིང་གནས་པ་དང༌།༼དགེ་སློང་མས་འཁྲིག་པ་སྤྱོད་པའི་ཐབས་བསྟན་པ་དང༌། དེ་ལྟར་བརྟེན་དུ་འཇུག་པ་ལ་བྱའོ། །མཆན།༽སྡེ་ཞིང་གནས་སུ་འཇུག་པ་རྣམས་ལ་བཟློག་པའི་བསྒོ་གྱུར་གྱིས་ལས་བཅུའོ། །དེའི་ཁར། དགེ་ཚུལ་སྡིག་ལྟ་མི་གཏོང་བ་ལ་བསྙིལ་བའི་ལས་དང༌། ཕམ་པས་ཉམས་པ་ལ་བསླབ་པ་སྦྱིན་པའི་ལས་ཏེ། ཀུན་དྲིལ་སུམ་ཅུའོ། །
གསུམ་པ་༼ལས་ཐམས་ཅད་ཚན་པ་གསུམ་དུ་བསྡུ་བ་༽ནི། འདུལ་བ་ནས་བཤད་པའི་ལས་ཐམས་ཅད་བསྡུ་ན་དགེ་འདུན་གྱི་ལས་དང༌། གང་ཟག་གི་ལས་དང༌། དགེ་འདུན་དང་འབྲེལ་བའི་གང་ཟག་གི་ལས་དང་གསུམ་དུ་འདུས་པས་དེའི། དང་པོ་༼འདུལ་བ་ནས་བཤད་པའི་ལས་ཐམས་ཅད་བསྡུ་ན་དགེ་འདུན་གྱི་ལས་༽ལ་གསུམ། སྦྱོར་དངོས་རྗེས་ལས། དང་པོ་སྦྱོར་བ་ལ་གཉིས། དགེ་འདུན་བསྡུ་བའི་སྦྱོར་བ་དང༌། འདུས་པ་རྣམས་ཇི་ལྟར་བྱ་བའི་ཚུལ་གཉིས་ཀྱི། དང་པོ་༼དགེ་འདུན་བསྡུ་བའི་སྦྱོར་བ་༽ནི།
དགེ་འདུན་བསྡུ་བའི་ཕྱིར་གཎྜི་བརྡུང་བ་དང༌། གནས་ཁང་ལ་ཆག་ཆག་གདབ། ཕྱག་བདར་བྱེད། སྟན་བཤམ་པ་སོགས་བྱའོ། །
གཉིས་པ་ལ་གཉིས། རྒྱུད་དག་པར་བྱ་བ་ལ་མི་མཐུན་པ་སྤང་པ་དང༌། མཐུན་པ་སྒྲུབ་པའོ། །དང་པོ་༼རྒྱུད་དག་པར་བྱ་བ་ལ་མི་མཐུན་པ་སྤང་པ་༽ལ་གཉིས། གྲལ་ལ་མ་འདུས་པའི་གོང་དུ་བྱ་བ་དང༌། འདུས་ནས་བྱ་བའོ། །དང་པོ་༼གྲལ་ལ་མ་འདུས་པའི་གོང་དུ་བྱ་བ་༽ནི།
དགེ་སློང་རྣམས་ཀྱིས་རང་རྒྱུད་ལྟུང་བས་གསོ་མ་གསོ་བཏགས་ཏེ། མ་གོས་ན་ལེགས། གལ་སྲིད་གོས་ན། བཤགས་པར་འོས་པ་རྣམས་བཤགས། བསྡམ་པར་འོས་པ་རྣམས་བསྡམས་ཤིང་བཤགས། བསྡམ་མི་ཐུབ་པ་རྣམས་བྱིན་གྱིས་བརླབས་ནས་ལས་གྲལ་དུ་འདུ་བར་བྱའོ། །ལས་གྲལ་དུ་འདུས་ཟིན་ནས། ལྟུང་བ་བྱུང་བ་དྲན་ནམ་ཡིད་གཉིས་ཟ་ན། ལས་བྱེད་པ་མིན་པ་རྣམས་ཀྱི་ནི་རང་གི་གྲལ་གྱི་ལྟག་དང་གྲལ་འོག་གི་དགེ་སློང་གི་མདུན་དུ་སྔགས་ཚིགས་བརྗོད་པའི་སྒོ་ནས་བྱིན་གྱིས་བརླབས། ལས་བྱེད་པས་ནི་སེམས་ཀྱིས་བྱིན་གྱིས་བརླབས།
གཉིས་པ་༼འདུས་ནས་བྱ་བ་༽ནི།
མཚམས་ནང་དུ་རྒྱལ་པོ་ལ་སོགས་པས་དགེ་སློང་བཟུང་བའམ།མཚམས་ནང་དུ་དགེ་སློང་གློ་བུར་དུ་ལྷགས་པ་ཤེས་སམ་ཡིད་གཉིས་ཟ་ན། མ་འདུས་པའི་མི་མཐུན་པ་མི་སྐྱེད་པའི་ཕྱིར། དེ་དག་ལས་གྲལ་དུ་འདུ་བའི་ཐབས་དུ་མ་བྱ་ཞིང༌། གལ་ཏེ་དངོས་སུ་འདུ་མ་ཐུབ་ན་དེ་དག་འདུན་པ་བླང༌། དེ་ལྟར་ཡང་མ་ནུས་ན་དཀྱིལ་འཁོར་པ་བྱས་ཏེ་ལས་བྱའོ། །
གཉིས་པ་༼མཐུན་པ་སྒྲུབ་པ་༽ནི།
ཚོགས་པ་མཐུན་པ་བསྒྲུབ་པ་དང༌། གནས་ལ་བློ་མཐུན་བྱའོ། །
གཉིས་པ་དངོས་གཞི་ལ་བདུན། ལས་བྱེད་པ་པོ་དགེ་འདུན་གྱི་མཚན་ཉིད། ལས་བརྗོད་པ་པོ་ལས་མཁན་གྱི་མཚན་ཉིད། བསྒྲུབ་པར་བྱ་བ་དོན་གྱི་མཚན་ཉིད། ལས་ཆགས་པའི་རྒྱུ་བསམ་པའི་མཚན་ཉིད། ལས་བརྗོད་པ་ངོ་བོ་ཉིད་ཀྱི་མཚན་ཉིད། ལས་ཉམས་སུ་མྱོང་བའི་མཚན་ཉིད། ལས་ཆགས་པའི་དུས་དང་བདུན་གྱི། དང་པོ་ལ་གསུམ། གྲངས་ཚང་བ། མཚན་ཉིད་ཚང་བ། མི་མཐུན་པ་གཉིས་དང་བྲལ་བའོ། །དང་པོ་ལ།
གྲངས་ཚང་བ་བཅུ་གཅིག་ཏུ་ཡོད་པའི་སྡོམ་ནི། ཇི་སྐད་དུ།
བཞི་བཅུ་ཉི་ཤུ་དང་ནི་ཉི་ཤུ་རྩ་གཉིས་དང༌། །
བཅུ་གཉིས་ནས་ནི་བཞི་ཡི་བར་ཏེ་བདུན་མ་གཏོགས། །ཞེས་སོ། །
༼དགེ་སློང་མའི་དབྱུང་བ་ལ་དགེ་སློང་ཕ་ཉི་ཤུ། མ་ཉི་ཤུ་སྟེ་བཞི་བཅུ། དགེ་སློང་བའི་དབྱུང་བ་ལ་ཕ་ཉི་ཤུ། ཡུལ་དབུས་སུ་བུད་མེད་བསྙེན་རྫོགས་ལ་དགེ་སློང་ཕ་བཅུ། མ་བཅུ་སྟེ་ཉི་ཤུ་རྩ་གཉིས། ཡུལ་དབུས་སུ་དགེ་སློབ་མ་དང་ཚངས་སྤྱོད་ཉེར་གནས་ཀྱི་སྡོམ་པ་འབོགས་པ་ལ་དགེ་སློང་མ་བཅུ་གཉིས། མཐའ་འཁོབ་ཏུ་བུད་མེད་བསྙེན་རྫོགས་ལ་དགེ་སློང་ཕ་ལྔ། མ་དྲུག་དང་བཅུ་གཅིག་ཡུལ་དབུས་སུ་སྐྱེས་པ་ལ་བསྙེན་རྫོགས་ལ་དགེ་སློང་ཕ་བཅུ། དགེ་སློང་མའི་དགག་དབྱེ་ལ་དགེ་སློང་ཕ་ལྔ། མ་བཞི་སྟེ་དགུ། དགེ་སློང་མའི་མགུ་བ་ལ་དགེ་སློང་ཕ་མ་བཞི་བཞི་སྟེ་བརྒྱད། ཡུལ་མཐའ་འཁོབ་ཏུ་དགེ་སློབ་མ་དང་ཚངས་སྤྱོད་ཉེར་གནས་ཀྱི་སྡོམ་པ་སྦྱིན་པ་ལ་དགེ་སློང་དྲུག །ཡུལ་མཐའ་འཁོབ་དུ་སྐྱེས་པ་བསྙེན་རྫོགས་ལ་དགེ་སློང་ལྔ། དེ་དག་མ་གཏོགས་པའི་དགེ་འདུན་གྱི་ལས་ཐམས་ཅད་དགེ་སློང་བཞིས་འགྲུབ་བོ། །མཆན།༽དག་ཀྱང་ཉེས་མེད་ཕུན་ཚོགས་ཀྱི་དབང་དུ་བྱས་པ་ཡིན་ལ། སྐྱེ་ལ་ཉེས་བྱས་ཀྱི་དབང་དུ་བྱས་ན། དགེ་སློང་བཞིའི་གྲངས་ཀྱིས་ལས་ཐམས་ཅད་བསྒྲུབ་ཏུ་རུང་སྟེ། གལ་ཏེ་བཞི་ནི་ལས་བརྗོད་མཁས། །བསྙེན་རྫོགས་མ་སྨད་གྱུར་པ་སྟེ། །ཞེས་པས། དེའི་རིགས་པས་ལས་གཞན་རྣམས་ལའང་འགྲེ་བའི་ཕྱིར། འོན་ཀྱང་དགེ་སློང་ཕ་མའི་དབྱུང་བ་ལ་ནི་དགེ་སློང་ཉི་ཤུ་དང་བཞི་བཅུ་ངེས་པར་ཚང་དགོས། དེ་མ་ཚང་ན་དབྱུང་བ་མི་ཆགས་པར་ལུང་ལས་གསུངས་སོ། །
གཉིས་པ་ནི།
ཁ་སྐོང་གི་ཆོས་བཅུ་གསུམ་དང་ལྡན་པ་ཞིག་དགོས་ཤིང༌། བཅུ་གསུམ་ནི་མི་འདུག་པ་མ་ཡིན་པ་ཞིག་དགོས་ཏེ། ལས་བསྡད་ནས་བྱེད་དགོས་ཤིང་འགྲེང་ན་སྤྱོད་ལམ་མི་མཐུན་པའི་ཕྱིར། དེ་བཞིན་དུ་འདུན་པ་འབུལ་བ་མ་ཡིན་པ།གང་ལ་བྱ་བའི་ཡུལ་མ་ཡིན་པ། བསྙེན་པར་རྫོགས་པ་མ་ཡིན་པ། ཕམ་པས་ཉམས་པ་མ་ཡིན་པ། མཚན་གཞན་མ་ཡིན་པ། སྡིག་ལྟ་ཅན་མ་ཡིན་པ།་༼གསང་སྟེ་སྟོན་པ་པོ་སྟེ་གསང་སྟོན་པ་བསྐོ་བའི་ལས་ཀྱི་ཁ་སྐོང་དུ་མི་རུང་བ་ལྟ་བུའོ། །མཆན།༽བསླབ་པ་འཁྲུལ་བཅས་སུ་གྱུར་པ་མ་ཡིན་པ།༼བསྡོམ་བྱའི་ཉེས་བྱས་ཙམ་གྱིས་ཀྱང་མ་གསོ་པ་༽མཚམས་གཞན་མ་ཡིན་པ། དཀོན་མཆོག་གཞན་མ་ཡིན་པ།༼སངས་རྒྱས་དཀོན་མཆོག །དགེ་འདུན་དཀོན་མཆོག་ལས་གཞན་ཡིན་པས་ལས་ཀྱི་ཁ་བསྐོང་དུ་མི་རུང་ངོ༽མཚན་གཞན་མ་ཡིན་པ། ཤེས་པ་རང་བཞིན་དུ་གནས་པའོ། །
གསུམ་པ་ནི།
མ་འདུས་པའི་མི་མཐུན་པ་དང༌། འདུས་པ་ཕྱིར་ལོག་གི་མི་མཐུན་པ་གཉིས་ལས། ལས་གྲལ་དེར་འདུ་བར་འོས་པ་ཐམས་ཅད་དངོས་སུ་འདུས་པའམ། འདུལ་བའི་ལས་ཆོག་མཐོང་བས་དོན་འགྲུབ། འདུན་པ་ཕུལ་བས་ནི་མ་འདུས་པའི་མི་མཐུན་པ་མི་བསྐྱེད། འདུས་པ་རྣམས་ཅི་ཡང་མི་སྨྲ་བས་ནི་འདུས་པ་ཕྱིར་བཟློག་གི་མི་མཐུན་པ་མི་བསྐྱེད།
གཉིས་པ་ལས་མཁན་གྱི་མཚན་ཉིད་ནི།
སྤྱིར་བཏང་ལ་ལས་བྱེད་པ་པོ་ཁ་སྐོང་གི་ཆོས་བཅུ་གསུམ་པོ་ཐམས་ཅད་དང་ལྡན་པ་ཞིག་དགོས་པར་བསྟན་ཡང་དམིགས་བསལ་ལ། སྤོ་མགུ་སྤྱོད་བཞིན་པའི་དགེ་སློང་གིས་ཚངས་སྤྱོད་ཉེར་གནས་མ་གཏོགས་པའི་ལས་ཐམས་ཅད་བྱ་རུང་སྟེ། ལུང་ལས། སྤོ་བ་བགྱིད་པའི་དགེ་སློང་གིས་ཉེར་གནས་པའི་སྡོམ་པ་མ་གཏོགས་ལས་ཐམས་ཅད་བྱས་པར་བརྗོད་པར་བྱ། ཞེས་སོ།
གསུམ་པ་བསྒྲུབ་པར་བྱ་བ་དོན་གྱི་མཚན་ཉིད་ལ། གཞི་སེམས་ཅན་མ་ཡིན་པ་ལ་བྱ་བ་དང༌། སེམས་ཅན་ལ་བྱ་བ་གཉིས། དང་པོ་༼གཞི་སེམས་ཅན་མ་ཡིན་པ་ལ་བྱ་བ་༽ནི།
གནས་ལ་བློ་མཐུན་བྱ་བ་དང༌། མཚམས་ཆེ་ཆུང་བཅད་པ་དང༌། དེ་གཉིས་དགྲོལ་བ་དང༌། རུང་ཁང་གི་གནས་ལ་བློ་མཐུན་བྱ་བ་དང༌། དེ་དགྲོལ་བ་དང༌། སྲ་བརྐྱང་ལ་བློ་མཐུན་གྱི་བྱ་བ་རྣམས་སོ། །
གཉིས་པ་༼སེམས་ཅན་ལ་བྱ་བ་༽ལ། ཁྱིམ་པའི་རྟེན་ལ་བྱ་བ་དང༌། རབ་ཏུ་བྱུང་བའི་རྟེན་ལ་བྱ་བ་གཉིས་ལས། དང་པོ་༼ཁྱིམ་པའི་རྟེན་ལ་བྱ་བ་༽ལ།
ལྷུང་བཟེད་ཁ་སྦུབ་སྲ་བརྐྱང་གཉིས། ཁྱིམ་གྱི་བསླབ་པའི་སྡོམ་པ་སྦྱིན་ཞིག་གཉིས། མུ་སྟེགས་ཅན་ལ་གནས་པ་སྦྱིན་པ་དང་ལྔ།
གཉིས་པ་༼རབ་ཏུ་བྱུང་བའི་རྟེན་ལ་བྱ་བ་༽ལ། བསྙེན་པར་མ་རྫོགས་པའི་རྟེན་ལ་བྱ་བ་དང༌། རྫོགས་པའི་རྟེན་ལ་བྱ་བ་གཉིས་ལས། དང་པོ་༼བསྙེན་པར་མ་རྫོགས་པའི་རྟེན་ལ་བྱ་བ་༽ལ་གཉིས། སྦྱིན་པའི་ལས་དང༌། མི་མཐུན་པའི་ལས་སོ། །དང་པོ་༼སྦྱིན་པའི་ལས་༽ནི།
དགེ་ཚུལ་ལ་བསྙེན་རྫོགས་ཀྱི་སྡོམ་པ་དང༌། དགེ་ཚུལ་མ་ལ་དགེ་སློབ་མའི་སྡོམ་པ་དང༌། དེ་ལ་ཚངས་སྤྱོད་ཉེར་གནས་ཀྱི་སྡོམ་པ་དང༌། དེ་ལ་བསྙེན་རྫོགས་ཀྱི་སྡོམ་པ་སྦྱིན་པ་དང་དབྱར་ཁས་བླངས་པའི་དགེ་ཚུལ་ཕ་མ་ལ་ཞག་བཞི་བཅུའི་གནང་བ་སྦྱིན་པ་དང༌། ཕམ་འདྲའི་ལྟུང་བ་འཆབ་མེད་ཅན་ལ་བསླབ་པ་སྦྱིན་པ། དྲན་པ་དང་མ་མྱོས་པས་འདུལ་བ་སྦྱིན་པ་དང༌། ལྟུང་བའི་ངོ་བོ་ཉིད་འཚོལ་དུ་གཞུག་པ་སྦྱིན་པ་རྣམས་སོ། །
གཉིས་པ་༼མི་མཐུན་པའི་ལས་སོ་༽ནི།
མཁན་སློབ་དང་གང་ཟག་བཅུ་གཉིས་སོགས་ལ་ངོར་འཕྱ་བ་ལ་སོགས་པ་དམན་པའི་གྲངས་སུ་གཞུག་པ་དང༌། དགེ་ཚུལ་སྡིག་ལྟ་ཅན་ལ་བཞམས་བསྒོ་བྱ་བ། དེས་མི་བཟློག་ན་བསྙིལ་བའི་ལས་བྱ་བ། འཐབ་ཀྲོལབྱེད་པ་ལ་བསྡིགས་པ། ཁྱིམ་སུན་འབྱིན་པ་ལ་བསྐྲད་པ། ཁྱིམ་པ་ལ་བརྙས་ཐབས་བྱེད་པ་ལས་ཕྱིར་འགྱེད། གསོ་དགག་བཞག་པ་རྣམས་སོ། །
གཉིས་པ་བསྙེན་པར་རྫོགས་པའི་རྟེན་ལ་བྱ་བ་ལ་དྲུག །སྦྱིན་པའི་ལས། བསྐོ་བའི་ལས། མི་མཐུན་པའི་ལས། བྱིན་གྱི་བརླབ་པའི་ལས། རང་གི་དོན་ལ་སྦྱར་བ། རབ་ཏུ་བྱུང་བ་ལ་མཁོ་བ་ཉེ་བར་བཞག་པའོ། །དང་པོ་༼སྦྱིན་པའི་ལས་༽ལ།
ཁང་པ་ཁང་ཆེན་གྱི་རུང་བ་བསྟན་པ་སྦྱིན་པ། ལོ་དྲུག་གི་ནང་དུ་སྟན་གཉིས་ཀྱིས་གནང་བ་སྦྱིན་པ། རྒན་པོ་ལ་སྣམ་སྦྱར་དང་མི་འབྲལ་བའི་གནང་བ་སྦྱིན་པ། འཁར་བ་དང་དྲ་བའི་གནང་བ་སྦྱིན་པ་དང༌། དགེ་སློང་མ་ལ་འཁོར་དང་འཁོར་མང་པོ་ཉེ་བར་འཇོག་པའི་གནང་བ་སྦྱིན་པ་དང༌། དེ་ལ་བུ་ཆུང་དང་ལྷན་ཅིག་ཉལ་བའི་གནང་བ་སྦྱིན་པ། དེ་ལ་ཉེ་དུ་དང་འདྲེ་ཞིང་གནས་པའི་གནང་བ་སྦྱིན་པ། དེ་ལ་ལྕི་བའི་ཆོས་འདས་བྱུང་ན་མགུ་བ་སྦྱིན་པ། དབྱར་ནང་དུ་མཚམས་ཀྱི་ཕྱི་རོལ་དུ་འགྲོ་བ་ལ་ཞག་བཞི་བཅུའི་གནང་བ་སྦྱིན་པ། ལྟུང་བ་གང་བྱུང་མི་དྲན་པ་ལ་ངོ་བོ་ཉིད་འཚོལ་དུ་གཞུག་པ་སྦྱིན་པ། དགེ་འདུན་བྱེ་བ་ལ་མཐུན་པ་སྦྱིན་པ། མཐུན་པའི་གསོ་སྦྱོང་སྦྱིན་པ། ཕམ་པ་འཆབ་མེད་བྱུང་བ་ལ་བསླབ་པ་སྦྱིན་པ། ལྷག་མ་འཆབ་མེད་ལ་མགུ་བ་དང༌། འཆབ་བཅས་ལ་སྤོ་བ་དང༌། དེ་གཉིས་རིགས་འདྲ་བ་སོགས་བྱུང་ན་གཞི་སྤོ་དང་གཞི་མགུ་སྦྱིན་པ། སྤོ་མགུ་སྤྱད་ཟིན་ནས་དབྱུང་བ་སྦྱིན་པ། དྲན་པ་དང་མ་མྱོས་པས་འདུལ་བར་འོས་པ་ལ་དེ་གཉིས་སྦྱིན་པ། བསྡིགས་སྨད་བསྐྲད་ཕྱིར་འགྱེད་བཞི་ལྟུང་བ་མ་མཐོང་ཞེས་ཟེར་བ་གནས་ནས་དབྱུང་བ། ཕྱིར་མི་འཆོས་པ་གནས་ནས་དབྱུང་བ། སྡིག་ལྟ་མི་གཏོང་བ་གནས་ནས་དབྱུང་བ། དགེ་སློང་མ་རྣམས་དང་འདྲེས་ཤིང་གནས་ནས་དབྱུང་བ། གསོ་དགག་བཞག་པ། ངོ་བོ་ཉིད་འཚོལ་བ་དང་མཐུན་པ་སྦྱིན་པ། མཐུན་པའི་གསོ་སྦྱོང་སྦྱིན་པ་རྣམས་ལ་བཟེད་པ་སྦྱིན་པའི་ལས་ཏེ། བསྙེན་རྫོགས་ཀྱི་རྟེན་ལ་བྱ་བའི་སྦྱིན་པའི་ལས་སུམ་ཅུ་ལྷག་ཙམ་དང༌། སྦྱིན་པའི་ལས་རྗེས་མཐུན་པ། དགེ་སློང་ཕ་མ་དགེ་འདུན་གྱི་ཞལ་ཏ་བྱེད་པ་ཆོས་གོས་ཀྱིས་ཕོངས་པ་ལ་དགེ་འདུན་གྱིས་རས་ཡུག་ཆེན་སྦྱིན་པའི་ལས་དང༌། སྲ་བརྐྱང་གདིང་བ་པོ་ལ་སྲ་བརྐྱང་གཏད་པའི་ལས་དང༌། གཞན་ཡང་གསོ་སྦྱོང་དང་དགག་དབྱེ་བྱ་བར་གནང་བའི་ལས་དང༌། ལྐོག་ཏུ་བར་ཆད་དྲི་བ་དང་། ནང་དུ་བར་ཆད་དྲི་བར་གནང་བའི་ལས་ཀྱང་གསུངས་ཏེ། རྒྱ་ཆེ་འགྲེལ་ལས། རྗེས་སུ་གནང་བའི་ལས་བཞི་བསྟན་ཏེ། ཅེས་གསུངས་སོ། །
གཉིས་པ་༼བསྐོ་བའི་ལས་༽ལ།
གསངས་ཏེ་སྟོན་པ་དང༌། གནས་མལ་སྟོབ་པ་པོ་དང༌། དགག་དབྱེ་བྱེད་པ་པོ་དང༌། སྲ་བརྐྱང་གདིང་བ་པོ་དང༌། དེ་ཤི་ན་སྲ་བརྐྱང་སྦེད་པ་པོ་དང༌། ལག་གི་བླ་དང༌། ལག་དཔོན་བསྐོ་བ་དང་དེར་མ་ཟད། ཇི་སྐད་དུ།
གནས་ཁང་ཟས་ལ་བསྐོ་བ་དང༌། །
ཐུག་པ་བག་ཆོལ་འབྲིམ་པ་དང༌། །
ཕྲན་ཚེགས་འབྲིམ་པར་བྱེད་པ་དང༌། །
སྣོད་ཆས་འདྲུབ་དང་གོས་ཀྱི་གཉིས། །
དབྱར་གྱི་རས་ཆེན་སྦེད་དང་འགྱེད། །
མ་གཞུག་པ་དང་མཛེས་བཅོས་སོ། །
ཞེས་བསྟན་པའི་གང་ཟག་བཅུ་གཉིས་བསྐོ་བ་དང༌། རྩོད་པ་ཞི་བྱེད་ཀྱི་གཟུ་བོ་དང༌། གསལ་བ་དང༌། གསལ་བའི་གསལ་བ་སྐོ་བ་དང། རྩོད་པ་ཞི་བྱེད་ཀྱི་ཚུལ་ཤིང་འབྲིམ་པ་པོ་བསྐོ་བ་དང༌། ཁྱིམ་པ་མ་དད་པ་གོ་བར་བྱེད་པ་པོ་བསྐོ་བ་དང༌། ཁྱིམ་སུན་འབྱིན་པ་ལ་ལྟུང་བ་གླེང་བ་པོ་བསྐོ་བ་དང༌། དགེ་སློང་མའི་སྟོན་པ་བསྐོ་བ་དང༌། ནགས་ཉུལ་བ་པོ་བསྐོ་བ་དང༌། སྡེར་སྤྱད་འབྲིམ་པ། གནས་མལ་འབྲིམ་པ། ཤིང་ཐོག་འབྲིམ་པ་བསྐོ་བ། ཆུའི་ཞལ་ཏ་བ་བསྐོ་བ། སྣེའུ་ཆུ་བསྲུང་བ་བསྐོ་བ་རྣམས་སོ། །བསྐོ་བའི་ཡུལ་དེ་དག་ཀྱང་སྤྲོ་བ་དང་ཁ་སྐོང་གི་ཆོས་དང་ལྡན་ཞིང་འདུན་སོགས་བཞི་དང་བྲལ་བ་དགོས་སོ། །
གསུམ་པ་མི་མཐུན་པའི་ལས་ལ། བསྒོ་བའི་ལས་དང༌། ཆད་པས་བཅད་ཅིང་དམའ་དབབ་པའི་ལས་དང༌། སྤངས་པའི་ལས་དང་གསུམ་དུ་ཡོད། དང་པོ་༼ཆད་པས་བཅད་ཅིང་དམའ་དབབ་པའི་ལས་༽ལ། གྲངས་སུ་གཞུག་པའི་བསྒོ་བའི་ལས་དང༌། བཟློག་པའི་ཆེད་དུ་བསྒོ་བའི་ལས་དང་གཉིས་ལས། དང་པོ་༼གྲངས་སུ་གཞུག་པའི་བསྒོ་བའི་ལས་༽ལ།
དགེ་འདུན་གྱི་ཞལ་ཏ་པ་ལ་དངོས་སུ་འཕྱ་བ་དང༌། གཞོག་ཆས་བྱེད་པ་གཉིས་དམན་པའི་གྲངས་སུ་གཞུག་པ། བསྒོ་བ་རྣ་ལ་གཟོན་པ་དང༌། ཅི་ཡང་མི་སྨྲ་བ་རྣ་ལ་གཟོན་པ་དམན་པའི་གྲངས་སུ་གཞུག་པ་དང་བཞིར་ཡོད།
གཉིས་པ་༼བཟློག་པའི་ཆེད་དུ་བསྒོ་བའི་ལས་༽ལ་གཉིས། ཐུན་མོང་བའི་ཟློག་བསྒོ་ལྔ་དང༌། དགེ་སློང་མའི་ཐུན་མོང་མ་ཡིན་པའི་བཟློག་སྒོ་ལྔ་དང་བཅུ་ལས། དང་པོ་༼ཐུན་མོང་བའི་ཟློག་བསྒོ་༽ལྔ་ནི།
དགེ་འདུན་གྱི་དབྱེན་བྱེད་པ་བཀོག་པ་དང༌། དེའི་རྗེས་སུ་ཕྱོགས་པ་བཟློག་པའི་ཕྱིར་བསྒོ་བ། ཁྱིམ་སུན་འབྱིན་པ་བཟློག་པའི་ཕྱིར་བསྒོ་བ། བཀའ་བློ་མི་བདེ་བ་བཟློག་པའི་ཕྱིར་བསྒོ་བ། སྡིག་ལྟ་མི་གཏོང་བ་བཟློག་པའི་ཕྱིར་སྒོ་བ་དང་ལྔའོ། །
གཉིས་པ་༼དགེ་སློང་མའི་ཐུན་མོང་མ་ཡིན་པའི་བཟློག་སྒོ་ལྔ་དང་བཅུ་ལས་༽ནི།
དགེ་སློང་མ་དགེ་སློང་གནས་ཕྱུང་གི་རྗེས་སུ་ཕྱོགས་པ་བཟློག་པའི་ཕྱིར་བསྒོ་བ། དགེ་སློང་མ་དཀོན་མཆོག་གཏོང་བ་བཟློག་པའི་ཕྱིར་བསྒོ་བ། དགེ་སློང་མ་འཐབ་ཀྲོལ་བྱེད་པ་བཟློག་པའི་ཕྱིར་བསྒོ་བ། དགེ་སློང་མ་བདེ་ཞིང་གནས་སུ་འཇུག་པ་བཟློག་པའི་ཕྱིར་བསྒོ་བ་དང་ལྔའོ། །
གཉིས་པ་ཆད་པས་བཅད་ཅིང་དམའ་དབབ་པའི་ལས་ལ།
འཐབ་ཀྲོལ་བྱེད་པ་རྒྱུན་མི་གཅོད་པ་ལ་གནས་ནས་དབྱུང་བའི་ལས་ཀྱིས་སྡིག་པ་དང༌། དགེ་འདུན་ལྷག་མའི་ལྟུང་བ་རྒྱུན་ཏུ་སྤྱོད་པ་ལ་ཁྱོད་ལྟ་བུ་གང་ཟག་གཅིག་སྐྱ་མི་ཐུབ་པ་ཡིན་ནོ། །ཞེས་སྨད་པ་ནན་ཏུར་བྱ་བ་དང༌། ཁྱིམ་སུན་འབྱིན་པ་གནས་དེ་ནས་བསྐྲད་པ་དང༌། ཁྱིམ་པ་ལ་བརྙས་ཐབས་བྱེད་པ་ལ་མཛའ་གཅུག་སྤངས་པའི་ཕྱིར་འགྱེད་དང༌། གདམས་ངག་བཞག་པས་མ་ཐུལ་ན་གསོ་སྦྱོང་དང་དགག་དབྱེ་བཞག་པ་སྟེ་དྲུག་གོ །
གསུམ་པ་སྤང་བའི་ལས་ལ།
ལྟུང་བ་ཁས་བླངས་ཀྱང་ཕྱིར་མི་འཆོས་པ་གནས་ནས་དབྱུང་བ་དང༌། ལྟུང་བ་སྤྱད་ནས་མ་མཐོང་ངོ་ཞེས་ཁས་མི་ལེན་པ་གནས་ནས་དབྱུང་བ་དང༌། ལྟུང་བ་སྡེ་ལྔ་སོགས་མཐོ་རིས་དང་ཐར་པའི་བར་ཆད་དུ་མི་འགྱུར་རོ་ཞེས་སྡིག་ལྟ་མི་གཏོང་བ་གནས་ནས་དབྱུང་བ་དང༌། འཐབ་ཀྲོལ་ལ་འབད་པས་མ་ལོག་པ་གནས་ནས་དབྱུང་བ་དང༌། དགེ་སློང་མ་རྣམས་དང་འདྲེས་ཤིང་གནས་པ་གནས་ནས་དབྱུང་བ་དང༌། རྣམ་པར་གཏན་ལ་འབེབས་པ་ཉེ་བར་མ་ཞི་བ་གནས་ནས་དབྱུང་བ་དང༌། འཐབ་ཀྲོལ་གྱི་རྒྱུ་ཉེ་བར་སྒྲུབ་པ་ལས་མ་ལོག་པར་གནས་ནས་དབྱུང་བ་སྟེ་བདུན་ནོ། །འདི་དག་དགེ་འདུན་གྱིས་ཆོས་དང་ཟང་ཟིང་གཉིས་ཀྱི་སྒོ་ནས་སྤངས་པས་ན་སྤངས་པའི་ལས་ཞེས་བྱའོ། །
བཞི་པ་བྱིན་གྱིས་བརླབ་པའི་ལས་ལ།
ལྟུང་བ་ཐུན་མོང་བ་བྱིན་གྱིས་བརླབ་པ། ལྟུང་བ་དེ་ལ་དགེ་འདུན་ཐམས་ཅད་ཡིད་གཉིས་སུ་གྱུར་ན་བྱིན་གྱིས་བརླབས་པ་དང༌། ལྟུང་བའི་ཕྱིར་རྩོད་པར་གྱུར་ན་བྱིན་གྱིས་བརླབས་པ་དང༌། ལྟུང་བ་དེ་ནི་གང་ཡིན། དེ་ལས་ལྡང་བའི་ཐབས་ནི་གང་ཡིན་མ་ངེས་ན་བྱིན་གྱིས་བརླབས་པ་དང་བཞི། དེ་ལ་གསོ་སྦྱོང་དང་དགག་དབྱེའི་དབྱེ་བས་བཞི་བཞི་སྟེ་བརྒྱད། ཤི་བའི་ནོར་བྱིན་གྱིས་བརླབས་པ་དང་དགུ་ཡིན་ནོ། །
ལྔ་པ་རང་གི་དོན་ལ་སྦྱར་བ་ནི།
དགེ་སློང་ཕོ་མོ་ཁྱིམ་སུན་འབྱིན་པས་སྐྱེ་བོ་ཕལ་མོ་ཆེ་མ་དད་པར་བྱེད་པ་ལ་དགེ་སློང་གིས་ཁྱིམ་པ་རྣམས་ལ་གོ་བར་བྱེད། མི་སྤྲོ་ན་དགེ་འདུན་ཐམས་ཅད་ཀྱི་གོ་བར་བྱེད་པའི་གསོལ་བ་འབའ་ཞིག་པའི་ལས་དང༌། དགེ་འདུན་བགྲང་བའི་ཕྱིར་ཚུལ་ཤིང་འབྲིམ་པ་དང༌། དབྱར་གནས་པར་ཁས་བླངས་པའི་གསོལ་བའི་ལས་སོ། །༼གང་ལ་བྱ་བའི་ཡུལ་གྱིས་རབ་བྱུང་དེ་ཉིད་ལ་མཁོ་བས་དེར་བཞག་གི ། དགེ་འདུན་ཐམས་ཅད་ལ་མཁོ་བའི་དབང་དུ་མ་བྱས་སོ། །མཆན།༽
དྲུག་པ་རབ་བྱུང་ལ་མཁོ་བ་ཉེ་བར་བཞག་པ་ལ།
དགེ་སློང་དགེ་སློང་མ་དང་འདྲེ་ཞིང་གནས་པ་གནས་ནས་ཕྱུང་བ་ལ། དགེ་སློང་མས་ཕྱག་མི་བྱ་བའི་གནང་བ་སྦྱིན་པའི་གསོལ་གཉིས་ཀྱི་ལས་དང༌། དགེ་སློང་སྨྱོ་ཞིང་སེམས་འཁྲུག་པ་ལས་ཀྱིས་གནས་སུ་རད་རོད་བྱེད་པ་ལ་མི་མཐུན་པའི་ལས་ཀྱིས་གནང་བ་སྦྱིན་པའི་གསོལ་གཉིས་ཀྱི་དང༌། གཙུག་ལག་ཁང་མཚམས་ཐ་དད་པ་གཉིས་ཀྱི་རྙེད་པ་གཅིག་ཏུ་བྱ་བའི་གསོལ་གཉིས་ཀྱི་ལས་དང་གསུམ་ཡིན་ཏེ། འགྲེལ་པ་ལས། རབ་ཏུ་བྱུང་བ་ལ་མཁོ་བ་རྣམ་པར་བཞག་པ་བཅུ་དྲུག་གསུངས་པ་ལས་འདིར་གསུམ་བསྟན་ནོ། །ཞེས་སོ། །
བཞི་པ་ལས་ཆགས་པའི་རྒྱུ་བསམ་པའི་ཡན་ལག་ལ། དགེ་འདུན་གྱི་བསམ་པ་དང༌། བསྒྲུབ་བྱའི་བསམ་པ་གཉིས་ལས། དང་པོ་༼དགེ་འདུན་གྱི་བསམ་པ་༽ལ། འདུ་ཤེས་དང༌། ཀུན་སློང་གཉིས་ལས། དང་པོ་༼འདུ་ཤེས་༽ནི།
ལས་ཐམས་ཅད་ལ་དགེ་འདུན་གྱིས་ལས་རིས་གང་དང་གང་ཡིན་པ་ལ་དེར་འདུ་ཤེས་པའི་འདུ་ཤེས་གཙོ་བོ་ཡིན་ཏེ། དོན་ལ་ལས་རིས་སོ་སོའི་མཚན་ཉིད་དང་ལྡན་པ་ལ་དགེ་འདུན་གྱིས་དེ་ལྟར་ཤེས་པའམ། ཡིད་གཉིས་ཟ་ན་ཡང་ལས་དེ་ཆགས་པའི་ཕྱིར་དང་དོན་དང་འདུ་ཤེས་མཐུན་པའི་ཕྱིར་ཏེ། ཇི་སྐད་དུ། འདུ་ཤེས་གཙོ་བོ་ཉིད་ལ་ནི་དོན་ཇི་ལྟ་བ་ཉིད་ནི་དངོས་པོའོ། །ཡིད་གཉིས་ནི་འདུ་ཤེས་དང་འདྲའོ། །ཞེས་གསུངས་པའི་ཕྱིར། ཁྱད་པར་ལྟུང་བ་ཕྱིར་བཅོས་པ་ལ་ནི་དགེ་འདུན་གྱིས་བསྒྲུབ་བྱ་ལ་ལྟུང་བ་འདི་ལྟར་བྱུང་གི་འདུ་ཤེས་ཇི་ལྟ་བ་བཞིན་བྱེད་དགོས་ཏེ། དཔེར་ན་ལྟུང་བ་གཅིག་ལ་ཡང་ལྷག་མ་དང་ལྟུང་བྱེད་ལ་སོགས་པར་འདུ་ཤེས་ན་ཕྱིར་བཅོས་དུ་མ་བྱེད་དགོས་པའི་ཕྱིར་ཏེ། ཇི་སྐད་དུ། ལྟུང་བ་བྱུང་བ་ལ་ནི་དགེ་འདུན་གྱིས་འདུ་ཤེས་ཇི་ལྟ་བ་བཞིན་བསྒྲུབ་པར་བྱའོ། །གཅིག་ལ་ཡང་དེ་ལྟར་བསྙིལ་བ་དང་མི་སྙིལ་བ་ལ་སོགས་པ་ཕྱིར་བཅོས་པ་རྣམ་པ་དུ་མ་རིགས་པ་ཉིད་དོ། །ཞེས་གསུངས་པས། དཔེར་ན་དགེ་འདུན་གྱིས་ཡུལ་དེ་ལ་ཕམ་པ་བྱུང་བར་འདུ་ཤེས་ན་བསྙིལ་ཏེ་དགག་དབྱེ་བྱ། ལྷག་པར་འདུ་ཤེས་ན་བྱིན་གྱིས་བརླབ་ཏེ་ལྟུང་བར་དག་པར་བྱས་ནས་དགག་དབྱེ་བྱ་བའི་དོན་ཏོ། །འདིར་ལྟུང་བ་དག་པའི་ཚད་ཀྱང་ཐ་མལ་པའི་ཤེས་པས་མཐོང་ཐོས་དོགས་གསུམ་མེད་པ་ལ་བྱ་བ་ཡིན་གྱིས། ལྷ་ཡིས་མིག་གི་མངོན་ཤེས་ལྟ་བུས་བལྟས་པ་ན་མ་དག་པས་མ་དག་པའི་གོ་མི་ཆོད་དོ། །
གཉིས་པ་ཀུན་སློང་ལ།
ངེས་འབྱུང་གི་བསམ་པས་ཟིན་པ། ལས་གང་དང་གང་ཡིན་པ་དེ་བསམ་པ་ཐག་པ་ནས་བྱེད་པར་འདོད་པ་དང༌། བསྟན་པ་དང་སེམས་ཅན་ལ་ཕན་པར་འདོད་པ་དང༌། དགེ་འདུན་རྣམས་བདེ་བ་ལ་རེག་པར་འདོད་པ་གསུམ་དང་ལྡན་པ་ཞིག་ལས་ཐམས་ཅད་ལ་དགོངས་ཏེ། ངེས་པར་འབྱུང་བའི་ཚུལ་ཁྲིམས་ཀྱི་དབང་དུ་བྱས་ཏེ། ཞེས་དང། བཞད་གད་ཀྱིས་དངོས་པོ་ནི་གང་དུ་ཡང་མི་འགྱུར་རོ། །ཞེས་དང༌། འཕྱར་གཡེང་ལ་སོགས་པས་ལས་བྱས་ཀྱང་མི་ཆགས་པར་གསུངས་སོ། །
གཉིས་པ་བསྒྲུབ་བྱའི་བསམ་པ་ལ་ཡང༌། འདུ་ཤེས་དང༌། ཀུན་སློང་གཉིས་ལས། དང་པོ་༼འདུ་ཤེས་༽ནི།
སྦྱིན་པའི་ལས་དང་བསྐོ་བའི་ལས་རྣམས་ལ་བསྒྲུབ་བྱས་དགེ་འདུན་ལས་བྱེད་པ་པོ་དང་བཅས་པ་ལ་རྒྱུད་ལྟུང་བས་དག་པ་དང༌། ལས་དེ་ཡང་བསྒྲུབ་པར་འོས་པ་དང༌། ཆོས་དང་ལྡན་པའི་ལས་ཡིན་པ་དང༌། བདག་ཉིད་ཀྱང་ལས་དེ་སྒྲུབ་པར་འོས་པའི་འདུ་ཤེས་མ་འཁྲུལ་བ་རྣམས་དགོས་སོ། །ལས་བྱེད་པ་པོ་ཚུལ་ཁྲིམས་འཆལ་བས་བྱས་ན་ལས་མི་ཆགས་པར་འགྱུར་རོ་ཞེ་ན། དངོས་དོན་ལ་ཚུལ་ཁྲིམས་འཆལ་ཡང༌། བསྒྲུབ་བྱའི་ངོས་ནས་མཐོང་ཐོས་དོགས་གསུམ་གྱི་སྐྱོན་མེད་ན་དག་པ་ཡིན་པས་ལས་ཆགས་ལ། དོན་ལ་ཚུལ་ཁྲིམས་འཆལ་བ་ཡིན་ཞིང་བསྒྲུབ་བྱས་ཀྱང་དེ་ལྟར་དུ་མཐོང་ཐོས་དོགས་གསུམ་གྱི་སྒོ་ནས་ཤེས་ན་མི་ཆགས་སོ། །
གཉིས་པ་ཀུན་སློང་ལ།
མྱང་འདས་ཀྱིས་བསམ་པས་ཟིན་པ། བསམ་པ་དག་པ་ནས་ནོད་པར་འདོད་པ་དགོས་ཏེ། ལས་བྱེད་པའི་ཚེ་བདག་ལ་ལས་མ་བྱེད་གཅིག་བརྗོད་ན་ལས་མི་ཆགས་པའི་ཕྱིར་རོ། །
ལྔ་པ་ལས་བརྗོད་པ་ངོ་བོ་ཉིད་ཀྱི་མཚན་ཉིད་ལ་གསུམ། ཚང་བ་དང༌། མ་ནོར་བ་དང༌། མ་འཁྲུག་པ། དང་པོ་༼ཚང་བ་༽ནི།
གསོལ་བ་འབའ་ཞིག་པའི་ལས་ཡིན་ན་གསོལ་བ་ཙམ་ཚང་བ་དང༌། གསོལ་གཉིས་ཀྱི་ལས་ཡིན་ན་གསོལ་བ་དག་བརྗོད་པ་ཚར་གཅིག་ཚང་དགོས་ཏེ། གསོལ་གཉིས་ཀྱི་ལས་ལ་གསོལ་བ་གཅིག་པུ་མ་གཏོགས་བརྗོད་པ་མེད་ན་ལས་མ་ཚང་བ་ཡིན་པས་མི་ཆགས་པའི་ཕྱིར། ཇི་སྐད་དུ། ལུང་ལས། གང་ཟག་ལྔ་བསྙེན་པར་མ་རྫོགས་པ་ཞེས་བྱ་སྟེ། གསོལ་བ་ཆད་པ་དང༌། བརྗོད་པ་ཆད་པ་དང༌། ཞེས་གསུངས་པའི་ཕྱིར་གསོལ་གཉིས་ཀྱི་ལས་ལ་བརྗོད་པ་གཉིས་བྱས་པ་ལྟ་བུ་བརྗོད་པ་ལྷག་ན་ཆགས་ལ་ཉེས་བྱས་ཡིན་ཏེ། བརྗོད་པ་ལྷག་པ་དག་གིས་ནི་མ་བྱས་པ་ཉིད་མ་ཡིན་ནོ། །ཞེས་གསུངས་པའི་ཕྱིར། དེས་ན་ཉེས་མེད་ཕུན་ཚོགས་ཀྱི་ལས་ཆགས་པ་ལ་ལས་ཚིག་ཕྱེད་ཀྱང་མ་འཁྲུལ་བ་ཞིག་དགོས་སོ། །
གཉིས་པ་མ་ནོར་བ་ནི།
དགེ་འདུན་གྱིས་ལས་ཀྱིས་བྱ་དགོས་པ་ལ་དགེ་འདུན་གྱི་ལས་མ་ཡིན་པས་བྱས་པ་ལྟ་བུ་དང༌། གསོལ་བ་གཞན་བྱས་ལ་བརྗོད་པ་གཞན་དུ་བྱས་ན་ལས་མི་ཆགས་ཏེ། དེ་བྱས་པ་ལས་མ་ཡིན་པས་མི་ཆགས་སོ། །ཞེས་དང༌། ལུང་ལས། བཙུན་པ་ལས་གཞན་གྱིས་གསོལ་བ་བགྱིས་ལ་ལས་གཞན་གྱིས་བསྒྲགས་ན་ལས་བགྱིས་པ་ཞེས་བགྱིའམ། ཨུ་པ་ལི་མ་བྱས་པ་ཞེས་བྱ་སྟེ། ཞེས་སོ། །དེ་བཞིན་དུ་སྦྱིན་པའི་ལས་ལ་བསྐོ་བའི་ལས་དང༌། རྣམ་པར་དག་པའི་ལས་ལ་དམའ་དབབ་པའི་ལས་བྱས་ན་མི་ཆགས་པས་དེ་ལྟ་བུ་མ་ཡིན་པ་ཞིག་དགོས་སོ། །
གསུམ་པ་མ་འཁྲུགས་པ་ལ་གསུམ། སྤྱོད་ལམ་དང༌། གོ་རིམ་དང༌། ཚིག་མ་འཁྲུག་པའོ། །དང་པོ་༼སྤྱོད་ལམ་༽ནི།
སྤྱིར་བཏང་ལ་ལས་ཐམས་ཅད་འདུག་ཏེ་བྱ་དགོས་ཏེ། མདོར། ལས་ནི་འདུག་པ་ཉིད་ཀྱིས་སོ། །ཞེས་དང༌། ལུང་ལས། སྤྱོད་ལམ་མཐུན་པས་འདུག་སྟེ་ལུས་དང་སེམས་བཏུད་དེ། ཐལ་མོ་བསྣོལ་ཏེ་བཅང་ངོ༌། །ཞེས་གསུངས་པའི་ཕྱིར། འགྲེང་བ་དང་འགྲོ་བ་ལྟ་བུ་བྱ་བར་རྩམ་ན་སྤྱོད་ལམ་ཉམས་པ་ལས་འཁྲུགས་པར་འགྱུར་ཏེ། བརྩམ་པ་འགྲོ་བའི་སེམས་ཀྱིས་བཏང་བ་ནི་སྤྱོད་ལམ་ཉམས་པ་ཡིན་ནོ། །ཞེས་གསུངས་པའི་ཕྱིར། ཡང་ལས་བྱེད་འཕྲོ་ལ་དགེ་སློང་འགའ་ཞིག་ལངས་ཏེ་སོང་ན་ཤུག་ཏུ་ལས་དེ་ལ་དགོས་པའི་དགེ་སློང་གི་གྲངས་མ་ཚངས་ན་ལས་ཐམས་ཅད་འཁྲུགས་པར་འགྱུར་ལ། འགའ་ཞིག་ལངས་ཀྱང་འདུག་པ་རྣམ་གྲངས་ཚང་ན་ལས་བྱེད་འཕྲོ་དེ་ཁོ་ན་འཁྲུགས་པར་འགྱུར་བས་བསྐྱར་ནས་ལས་བྱ་དགོས་པས་དེ་བྱ་བའི་ཚུལ་ནི། གསོལ་བ་བསྐྱར་དགོས་ན། བཙུན་པ་དག་ཡང་གསོལ་བར་བགྱིའོ། །ཞེས་ནས་གསོལ་བ་བྱ་ཞིང༌། བརྗོད་པ་བསྐྱར་དགོས་ན། བཙུན་པ་དག་ཡང་རྗེས་སུ་སྒྲག་གོ ། །ཞེས་བརྗོད་ནས་ལས་བྱེད་དོ། གཉིས་ཀ་བསྐྱར་དགོས་ན། བཙུན་པ་དག་གསོལ་བ་བགྱིད་ཅིང་རྗེས་སུ་བསྒྲག་པ་ཡང་བགྱིད་དོ། །ཞེས་བརྗོད་ནས་གསོལ་བ་དང་བརྗོད་པའི་ལས་བྱའོ། །ཇི་སྐད་དུ། ལས་བྱེད་པ་ཉིད་ན་སོང་ན་ཚིག་མ་རྫོགས་པ་རྣམ་པར་འཁྲུགས་པ་ཉིད་དོ། །ལས་དེ་ལ་དགེ་འདུན་གྱི་ཚད་དག་ཏུ་ལོངས་པ་རྣམས་མ་ལུས་པ་ཉིད་ན་རྫོགས་པ་ཉིད་དོ། །ལུས་པ་ཉིད་ན་མི་འགྱུར་རོ། །ཞེས་སོ། །དམིགས་བསལ་ལ། ལས་འགྲོ་བཞིན་དུ་བྱེད་པ་ཡང་ཡོད་དེ། ཇི་སྐད་དུ། འགྲོན་པ་མི་སྡོད་ན་འགྲོ་བཞིན་དུ་བྱའོ། །ཞེས་སོ། །དེ་ལ་ཡང་ཐམས་ཅད་འགྲོ་བའི་སྤྱོད་ལམ་མཐུན་པ་ཞིག་དགོས་སོ། །
གཉིས་པ་གོ་རིམ་མ་འཁྲུགས་པ་ནི།
གསོལ་གཉིས་ཀྱི་ལས་ལྟ་བུ་ལ། གསོལ་བ་མ་བྱས་པར་བརྗོད་པར་བྱས་ན་གོ་རིམ་འཁྲུགས་པ་ཡིན་ཏེ། ཇི་སྐད་དུ། གསོལ་བ་མ་བྱས་པས་དེའི་དོན་དུ་བརྗོད་པར་མི་བྱ། ཞེས་གསུངས་པའི་ཕྱིར།
གསུམ་པ་ཚིག་མ་འཁྲུགས་པ་ནི།
ལས་ཀྱི་ངོ་བོ་དང་བྱ་བ་དང་བྱེད་པ་བརྗོད་པ་གསུམ་གྱིས་ཚིགས་འཁྲུགས་ན་ནི། མི་ཆགས་ལ་གོ་བ་ལ་མི་གནོད་པའི་ཚིག་འཁྲུགས་པ་ཙམ་ནི་སྐྱེ་ལ་ཉེས་བྱས་ཡིན་ལ། ཉེས་མེད་ཕུན་ཚོགས་ཀྱིས་ལས་ཆགས་པ་ལ་ཚིག་ཕྱེད་ཀྱང་མ་ཁྲུགས་པ་ཞིག་དགོས་སོ། །
དྲུག་པ་ལས་ཉམས་སུ་མྱོང་བའི་མཚན་ཉིད་ནི།
ལས་རང་ལ་དགོས་པའི་དགེ་འདུན་གྱིས་དང༌། བསྒྲུབ་བྱ་རང་གིས་ལས་ཀྱི་ཚིག་ཐོས་ཤིང་དོན་གོ་ན་ལས་ཉམས་སུ་མྱོང་བ་ཡིན་ཅིང༌། དེ་ཡང་གསོལ་བ་ཙམ་ཐོས་པས་གོ་ཆོད་དོ། །ཇི་སྐད་དུ། རང་གི་འོས་པའི་དགེ་འདུན་གྱི་ཉམས་སུ་མྱོང་བ་མ་གྲུབ་པ་ཉིད་མ་ཡིན་ནོ། །གསོལ་བ་ཐོས་ན་དེ་གྲུབ་པ་ཡིན་ནོ། །ཞེས་གསུངས་པའི་ཕྱིར། དེས་ན་ལས་ཕལ་ཆེར་ལ་ཚིག་ཐོས་ཤིང་དོན་གོ་བ་དགོས་ལ། འོན་ཀྱང་བསྒྲུབ་བྱས་ཚིག་མ་ཐོས་ཀྱང་དོན་གོ་ན་ལས་ཆགས་པ་ཡོད་དེ། ཚིག་ལེ་ལས།
འོན་པས་ཀྱང་ནི་གོ་གྱུར་ན། །
ལས་བརྗོད་པ་ནི་མ་ཐོས་ཀྱང༌། །
འདི་ལ་བསྙེན་རྫོགས་ཡོད་པ་སྟེ། །
ཚུལ་ཁྲིམས་ལྡན་ལ་ཉེས་པ་མེད། །ཅེས་སོ། །
བདུན་པ་ལས་ཆགས་པའི་དུས་ནི།
ལས་ཀྱི་གསུམ་གཉིས་བྱས་ཟིན་ན་ལས་ཆགས་པ་ཡིན་ཅིང༌། དེ་ཡང་འོག་མ་མེད་པའི་དབང་དུ་བྱས་པ་ཡིན་ལ། འོག་མ་མེད་པ་ནི། གསོལ་བ་འབའ་ཞིག་པ་ཡིན་ན་གསོལ་བ་འོག་མ་མེད་པ་ཡིན་ལ། གསོལ་བཞིའི་ལས་ཡིན་ན་བརྗོད་པ་གསུམ་པ་འོག་མ་མེད་པ་ཡིན་ཏེ། མདོ་རྩ་བ་ལས། ལས་ཕལ་ཆེར་བྱས་པ་ཉིད་ན་ལས་བྱས་པ་ཉིད་དོ། །འོག་མ་མེད་པ་ལའོ། །ཞེས་གསུངས་པའི་ཕྱིར། གསུམ་གཉིས་དེ་ཡང་ཚིག་དང་ཡི་གེའི་གསུམ་གཉིས་མ་ཡིན་གྱིས་དོན་གྱིས་གསུམ་གཉིས་ཡིན་གསུངས། དོན་ལ་ཡང་ངོ་བོ་བརྗོད་པར་བྱ་བ། བརྗོད་པར་བྱེད་པ་གསུམ་གསུམ་ཡོད་ཅིང༌། དེ་དག་གི་ཁྱད་པར་ཡང༌། དཔེར་ན། བསྙེན་རྫོགས་ཀྱི་སྡོམ་པ་ལྟ་བུ་ལ་མཚོན་ན་འགལ་རྐྱེན་མེད་ཅིང་མཐུན་རྐྱེན་ཚང་བས་བསྙེན་པར་རྫོགས་པར་འོས་པའོ། །ཞེས་པ་ཙམ་ཞིག་བརྗོད་པ་ནི་ངོ་བོ་བརྗོད་པ་ཡིན་ལ། དེ་ནི་ཆོ་གའི་སྐབས་སུ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། ཡོངས་སུ་དག་གོ་ཞེས་ཁོ་ན་ཉིད་མཆིས་ཏེ། ཞེས་པའི་བར་གྱི་བསྟན། མཁན་པོས་བསྒྲུབ་བྱ་དེ་དགེ་འདུན་ལ་བསྙེན་པར་རྫོགས་པར་བྱ་བར་གསོལ་བ་ཡིན་པས་ན་བྱ་བ་བརྗོད་པ་ཞེས་བྱ། དེ་ནི། མིང་འདི་ཞེས་བགྱི་བ་ཞེས་པ་ནས་དགེ་འདུན་ལ་བསྙེན་པར་རྫོགས་པར་གསོལ་ཏེ་ཞེས་པའི་བར་གྱིས་བསྟན། བསྒྲུབ་བྱ་དེ་དོན་གྱི་བསྙེན་པར་རྫོགས་པར་བྱེད་དོ་ཞེས་བརྗོད་པས་ན་བྱེད་པ་བརྗོད་པ་ཡིན་ལ། དེ་ནི། དེའི་སླད་དུ་ཞེས་པ་མན་གྱིས་བསྟན་ཏོ། །
གསུམ་པ་རྗེས་ཀྱི་ལས་བསྡུ་བ་ནི།
དེ་ལྟར་དགེ་འདུན་གྱིས་བཟོད་ཅིང་གནང་ན་ཞེས་སོགས་ཀྱིས་ལས་ཀྱིས་མཇུག་བསྡུད་དོ། །
གཉིས་པ་གང་ཟག་གི་ལས་ཀྱི་རབ་ཏུ་དབྱེ་བ་ལ། དྲི་བ་དང་ལན་གདབ་པ། སྦྱིན་པ་དང་བླང་བ། ཞུ་བ་དང་ལན། གསོལ་བ་བཏབ་པ་དང་བྱིན་གྱིས་བརླབ་པ། བརྗོད་པ་དང་བསྒོ་བ། འབུལ་བ་ལེན་པ་དང་མཐོལ་བ་བཤགས་པ། དབྱར་གནས་པར་ཁས་བླང་བ་དང༌། བཟོད་གསོལ་དང༌། གོ་བར་བྱ་བ་དང༌། འདོན་པ་དང་བཅུ་གསུམ་ལས། དང་པོ་༼དྲི་བ་དང་ལན་གདབ་པ་༽ནི།
རབ་བྱུང་གི་བར་ཆད་དྲི་བ་དང༌། གསོ་དགག་གི་ཚེ་ཡོངས་སུ་དག་པ་དྲི་བ་དང༌།དེ་དག་གི་ལན་བཏབ་པ་ལ་སོགས་པ་ལའོ། །
གཉིས་པ་༼སྦྱིན་པ་དང་བླང་བ་༽ནི།
དགེ་བསྙེན་ཕ་མའི་སྡོམ་པ་དང༌། དགེ་ཚུལ་ཕ་མའི་སྡོམ་པ་སྦྱིན་པའི་རྗེས་སུ་ནོད་པ་པོས་དགེ་བསྙེན་དང་དགེ་ཚུལ་དུ་བཙུན་པས་བཟུང་དུ་གསོལ་ཞེས་པ་ལྟ་བུ་ཁས་བླངས་བ་དང༌། རབ་བྱུང་གི་རྟགས་བྱིན་པ་དང་བླང་བ་ལྟ་བུའོ། །
གསུམ་པ་ཞུ་བ་དང་ལན་བཏབ་པ་ལ་གསུམ། བསྙུན་ཞུ་བ། བྱ་བ་ཞུ་བ། དགོས་བྱེད་ཀྱི་དབང་གི་འགྲོ་བར་གནང་བ་ཞུ་བ་ལྟ་བུའོ། །དང་པོ་༼བསྙུན་ཞུ་བ་༽ནི།
སྔ་དྲོ་དང་པོར་མཁན་པོ་ལ་ཕྱག་འཚལ་ནས་་་་་་་་ཕྱག་འཚལ་ལོ། །དགུང་ལ་ཤིན་ཏུ་བདེའམ་ཞེས་ཞུ་ཞིང༌། མཁན་པོས་སློབ་མ་ལ་ནད་མེད་ཅིག །ཅེས་བརྗོད་ནས་བདེ་བ་དང་མི་བདེ་གང་ཡིན་གྱི་ལན་འདེབས། ཟས་ཟོས་ཟིན་པའི་རྗེས་དང་དགོང་ཁར་ཡང་དེ་ལྟ་བུ་ཞུ་ཞིང་སློབ་དཔོན་དང་གནས་བརྟན་བགྲེས་པོ་རྣམས་ལའང་དེ་ལྟར་ཞུའོ། །
གཉིས་པ་༼བྱ་བ་ཞུ་བ་༽ནི།
མཁན་པོ་དགོངས་སུ་གསོལ། ཀློག་པ་དང་ཁ་ཏོན་དང་ཀུན་ཏུ་སྤྱོད་པ་དག་སྤྱད་པར་བགྱིའོ། །ཞེས་སམ། ཆག་ཆག་དང་ཕྱག་བདར་བརྐྱང་ནུལ་ཀུན་ཏུ་སྤྱད་པ་དག་སྤྱོད་པར་བགྱི་འམ་ཞེས་ཞུ། དེ་བཞིན་དུ་ཟས་ཀྱི་རྗེས་དང་དགོང་ཁར་ཡང་ཞུ། མཁན་པོ་མེད་ན་དེ་དག་གནས་ཀྱིས་སློབ་དཔོན་ལ་ཞུ། མཁན་སློབ་རྣམས་ཀྱིས་ཀྱང་རིགས་ན་གནང་ཞིང་མི་རིགས་ན་དགག་གོ །
གསུམ་པ་༼དགོས་བྱེད་ཀྱི་དབང་གི་འགྲོ་བར་གནང་བ་ཞུ་བ་༽ནི།
གནས་གཞན་དུ་འགྲོ་བ་དང༌། དུས་མ་ཡིན་པར་གྲོང་དུ་འགྲོ་ན་ཞུ་བའོ། །
བཞི་པ་གསོལ་བ་གདབ་པ་ལ།
མཁན་པོར་གསོལ་བ་གདབ་པ། གཙུག་ལག་ཁང་གི་བདག་པོ་དང༌། ལྷའི་ཕྱིར་ཚིགས་སུ་བཅད་པ་བརྗོད་པར་གསོལ་བ་གདབ་པ་སོགས་བརྒྱ་ཙམ་ཡོད་དོ། །
ལྔ་པ་བྱིན་གྱིས་བརླབ་པ་ལ།
ལྷུང་བཟེད་བྱིན་གྱིས་བརླབ་པ། སྨན་བྱིན་གྱིས་བརླབ་པ། རིན་པོ་ཆེ་བྱིན་གྱིས་བརླབ་པ། རུང་ཁང་བྱིན་གྱིས་བརླབ་པ། གནང་བའི་དུས་དྲན་པ་དང༌། གསོ་སྦྱོང་དང༌། དབྱར་དང༌། དགག་དབྱེ་དང༌། ལྟུང་བ་བྱིན་གྱིས་བརླབ་པའོ། །དེ་དག་གི་ཚུལ་ནི་རང་རང་གི་སྐབས་སུ་འབྱུང་ངོ༌། །
དྲུག་པ་བརྗོད་པ་ལ།
དགེ་ཚུལ་ཕ་མའི་གྲིབ་ཚོད་བརྗོད་པ། སྨན་བྱིན་གྱི་བརླབ་པའི་ཉི་མ་འདི་སོང་བརྗོད་པ། ཚེས་གྲངས་བརྗོད་པ། གདུགས་ཚོད་ཀྱི་དུས་ལ་བབ་པ་ན་དེའི་དུས་བརྗོད་པ། གནས་ངན་ལེན་བརྗོད་པ། ཞག་འདི་ཙམ་ནས་དགག་དབྱེ་འབྱུང་བ་སྤྱོད་ཡུལ་གྱི་གྲོང་དུ་བརྗོད་པ། རྩོད་པ་བྱེད་པ་ལ་མ་རྩོད་ཅིག་ཅེས་བརྗོད་པ། རྐུན་པོའི་འཇིགས་པ་ཡོད་པར་བརྡ་སྐད་བརྗོད་པ། གཞོན་པ་སྦྲིད་པ་བྱུང་བ་ལ་ནད་མེད་པར་གྱུར་ཅིག །ཅེས་བརྗོད་པ། ཟས་འབྲིམ་པར་བྱེད་པའི་ཚེ་སམ་པྲ་སྟ་བརྗོད་པ་རྣམས་སོ། །
བདུན་པ་སྒོ་བ་ལ།
བཞམས་ཏེ་བསྒོ་བ། ཟས་འབྲིམ་པ་ན་གནས་བརྟན་གྱིས་སྙོམ་པར་བྲིམས་ཤིག་ཅེས་བསྒོ་བ། དགེ་སློང་མས་གྲལ་རིམས་སུ་མ་ཕེབས་པར་ཟས་འབྲིམ་དུ་འཇུག་པ་ན། སྲིང་མོ་ཁྱོད་དགེ་སློང་རྣམས་ཟན་ཟོས་ཀྱིས་བར་རེ་ཤིག་སྡོད་ཅིག་ཅེས་བསྒོ་བ། རང་གི་ཚིག་གི་དགེ་འདུན་བསོད་སྙོམས་ལ་སྤྱན་དྲངས་པ་ན། སྦྱིན་བདག་ལ་ཁོ་བོ་མ་འོངས་པའི་དབང་གིས་འབྲིམ་པ་ཡོལ་བར་མ་བྱེད་ཅིག །ཅེས་བསྒོ་བ་ལ་སོགས་པ་རྣམས་སོ། །
བརྒྱད་པ་འབུལ་ལེན་ལ།
གསོ་སྦྱོང་དང་དགག་དབྱེ་ལ་དགེ་ཚུལ་ཕ་མས་ཡོངས་དག་འབུལ་བ་དང་ལེན་པ། བསླབ་པ་འབུལ་བ་ལ་སོགས་པ་རྣམས་སོ། །
དགུ་པ་མཐོལ་བཤགས་ལ།
མཐོལ་བཤགས་མཉམ་དུ་བྱེད་པ། མཐོལ་བ་མངོན་དུ་སོང་བའི་བཤགས་པ། ཆད་ལས་སྔོན་དུ་སོང་བ་དང་མ་སོང་བའི་བཤགས་པ་རྣམས་སོ། །
བཅུ་པ་དབྱར་གནས་ཁས་བླངས་བ་ནི།
དགེ་སློང་བཞིར་མ་ཚང་བས་དགེ་སློང་གི་མདུན་དུ་སྔགས་ལན་གསུམ་བརྗོད་པས་དབྱར་ཁས་ལེན་པའོ། །
བཅུ་གཅིག་པ་བཟོད་པ་གསོལ་བ་ལ།
གནས་ཀྱི་བླ་མས་ཆད་པ་བཅད་པ་ལ་བཟོད་པ་གསོལ་བ། འཁོན་ཞུགས་པ་ལ་བཟོད་པ་གསོལ་བ། གཤེ་བ་ལ་བཟོད་པ་གསོལ་བའོ། །
བཅུ་གཉིས་པ་གོ་བར་བྱ་བ་ལ།
གཞན་གྱི་དོན་དུ་སྐལ་བ་ནོད་པ་དང༌། རང་དང་མཛའ་བ་དང་ཡིད་བཅུགས་པའི་དོན་དུ། སྐལ་བ་ནོད་པ་གཞན་ལ་གོ་བར་བྱ་བ་དང༌། སྡེ་སྣོད་འཛིན་པ་ལ་བསུ་བ་བྱ་བའི་ཚེ་དགེ་སློང་ཕྲག་དོག་ཅན་ལ་འདི་དག་ནི་བསྟན་པ་འཛིན་པ་ཡིན་ནོ། །ཞེས་གོ་བར་བྱ་བ་རྣམས་སོ། །
བཅུ་གསུམ་པ་འདོན་པ་ལ།
རྒྱུད་ཆགས་གསུམ་པ་འདོན་པ་དང༌། གཙུག་ལག་ཁང་གི་ཚིགས་བཅད་གདོན་པ་གཉིས་ལས། གཙུག་ལག་གི་ཚིགས་བཅད་འདོན་པའི་སྐབས་བཅུ་གཅིག་ཡོད་དེ། ཇི་སྐད་དུ།
བླང་༼ཆུ་བླང་བ་སོགས་༽དང་ལྟུང་དང་ཁྲུས་བྱེད་དང༌། །
རྟེན་ལ་ཕྱག་བྱེད་༼མཆོད་རྟེན་དང་བླ་མའི་༽གྲིབ་མ་འོགམ། །
མུ་སྟེགས་གནས་དང་ལམ་ཞུགས་དང༌། །
ཤི་བའི་རོ་དབྱུང་ཆད་པས་བཅད། །
ཅེས་བཤད་པ་ལྟར་རོ། །དེ་ཡང་ཡོན་བསྔོ་བ་དང་ཟན་ཟོས་ཟིན་པའི་རྗེས་སུ་ནི།སྦྱིན་པ་རྒྱ་ཆེན་སོགས་དང༌། སྐུ་གསུང་ཐུགས་སོགས་ཀྱི་གྲིབ་མ་འོགམས་པའི་ཚེ་སྐར་མ་རབ་རིབ་སོགས་བརྗོད་དོ། །
གསུམ་པ་དགེ་འདུན་དང་འབྲེལ་བའི་གང་ཟག་གི་ལས་བཅུ་དྲུག་ནི།
དགེ་འདུན་གྱིས་ལས་དངོས་མ་ཡིན་ཀྱང་དགེ་འདུན་གྱིས་བསྐོས་ནས་དངོས་སུ་གང་ཟག་གིས་བྱེད་པས་ན་དགེ་འདུན་དང་འབྲེལ་བའི་གང་ཟག་གི་ལས་ཅེས་བྱ་བ་ཡིན་ལ།
དེ་ལ་དབྱེ་ན། དྲི་བ་དང་ལན། ཞུ་བ་དང་ལན། གསོལ་བ་གདབ་པ། བྱིན་གྱིས་བརླབས་པ། བརྗོད་པ། བཞམས་ཏེ་བསྒོ་བ། འབུལ་བ་དང་ལེན་པ། མཐོལ་བ་དང་བཤགས་པ། དབྱར་གནས་ཁས་བླང་བ། དགག་དབྱེ་དང་གསོ་སྦྱོང། གོ་བར་བྱ་བ། བསྡིགས་པ་དང་གཟེངས་བསྟོད་པ། གཏོང་བ་དང་ལེན་པ། བྲིམ་པ་སྟབས་པའོ། །དང་པོ་༼དྲི་བ་དང་ལན་༽ནི།
གསང་ཏེ་སྟོན་པ་དང་ལས་བྱེད་པ་ཕོ་མོས་ལྐོག་དང་དགེ་འདུན་གྱི་དབུས་སུ་བར་ཆད་དྲི་བ། མ་ཆོག་ལ་ལས་བྱེད་པ་པོས་དགེ་འདུན་ཕ་མའི་དབུས་སུ་དྲི་བ། ལྷུང་བཟེད་རུང་མི་རུང་དྲི་ཞིང་ལན་བཏབ་པ། གསང་ཏེ་སྟོན་པ་བསྐོ་བ་སོགས་བསྐོ་བའི་སུམ་ཅུ་སོ་ལྔ་ལ་སྤྲོ་བ་དྲི་ཞིང་ལན་གདབ་པ། ལས་ལ་འདུན་པ་འབུལ་བར་སྤྲོ་བ་དྲི་ཞིང་ལན་གདབ་པའོ། །
གཉིས་པ་༼ཞུ་བ་དང་ལན་༽ནི།
ལྐོག་ཏུ་བར་ཆད་དྲིས་ནས་ནང་དུ་འོང་བ་ཞུ་བ། དེའི་ལན་ལ་སོགས་པ་རྣམས་སོ། །
གསུམ་པ་གསོལ་བ་གདབ་པ་ལ།
བསྙེན་རྫོགས་ཀྱི་ཚེ་མཁན་པོར་ཕྱོགས་པ་ཕོ་མོས་སློབ་དཔོན་གཉིས་དང༌། ཁ་བསྐོང་གི་དགེ་འདུན་ལ་གསོལ་བ་གདབ་པ་དང༌། བསྙེན་པར་མ་རྫོགས་པའི་རྟེན་ལ་བྱ་བའི་སྦྱིན་པའི་ལས་ཐམས་ཅད་ལ་གསོལ་བ་གདབ་དགོས་སོ། །
བཞི་པ་བྱིན་གྱིས་བརླབ་པ་ལ།
བསྙེན་རྫོགས་ཀྱིས་ཚེ་གསོ་བྱིན་གྱིས་བརླབས་པ་རྣམས་སོ། །
ལྔ་པ་བརྗོད་པའི་ལས་ལ།
དགེ་སློང་མའི་གྲིབ་ཚོད་བསླབ་པ་བརྗོད་པ། དགེ་སློང་ཕ་མའི་གྲིབ་ཚོད། དེ་གཉིས་ཀྱི་གདམས་ངག་བཅུ་གཅིག་དང༌། གདམས་ངག་བཅུ་གཉིས་བརྗོད་པ་དང༌། དགེ་འདུན་ལ་ཉི་མ་དུ་འདས་བརྗོད་པ་དང༌། དབྱར་གྱི་ཁྲིམས་སུ་བྱ་བ་བརྗོད་པ་སོགས་དུ་མ་ཡོད་དོ། །
དྲུག་པ་བཞམས་བསྒོ་ལ།
བསྒོ་གྱུར་གྱི་ལྟུང་བ་དང༌། གནས་ཆུང་ནན་ཏུར་སོགས་ལ་བཞམས་བསྒོ་བྱ་བའོ། །
བདུན་པ་འབུལ་བ་དང་ལེན་པ་ལ།
ལས་ལ་འདུན་པ་འབུལ་ལེན། གསོ་སྦྱོང་གི་ཚེ་ཡོངས་དག་འབུལ་ལེན་ལ་སོགས་པའོ། །
བརྒྱད་པ་མཐོལ་བཤགས་ལ།
བསྒོ་གྱུར་ལྟུང་བ་རྣམས་ལ་ལས་གྲལ་དེ་ཉིད་དུ་སྟན་ལ་འདུག་བཞིན་དུ་བདག་ལ་བསྒོ་བ་ལས་གྱུར་པའི་ལྟུང་བ་འདི་ལྟ་བུ་བྱུང་ངོ༌། །ཞེས་མཐོལ་བ་དང༌། ཕམ་པའི་སྦོམ་པོ་དགེ་སློང་དྲུག་ཡན་ཆད་ལ་བཤགས་པ་ལ་སོགས་པའོ། །
དགུ་པ༼དབྱར་གནས་ཁས་བླང་བ་༽། བཅུ་པ༼དགག་དབྱེ་དང་གསོ་སྦྱོང་༽། བཅུ་གཅིག་པ༼གོ་བར་བྱ་བ་༽།
དབྱར་གནས་དགག་དབྱེ། གསོ་སྦྱོང་རྣམས་ནི་གཞི་གསུམ་གྱི་སྐབས་ནས་འཆད་པར་འགྱུར་རོ། །
བཅུ་གཉིས་པ་གོ་བར་བྱ་བ་ལ།
སྡིག་ལྟ་མི་གཏོང་བ་ལ་ཁྱོད་ལ་གསོལ་བའི་ལས་བྱས་ཟིན་གྱི་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་ཐོང་ཞིག་ཅེས་གོ་བར་བྱ་བ་དང༌། དེ་བཞིན་དུ་ལྷུང་བཟེད་ཁ་དབུབ་བྱ་བ་དང༌། རྙེད་པ་བགོད་པ་དང༌། དབྱར་ཁས་ལེན་པའི་ཚེ་ཚུལ་ཤིང་བླངས་པ་གོ་བར་བྱ་བ་དང༌། སང་སྲ་བརྐྱང་གདིང་བར་འགྱུར་བ་གོ་བར་བྱ་བ་སོགས་དུ་མ་ཡོད་དོ། །
བཅུ་གསུམ་པ་བསྡིགས་པ་དང་གཟེངས་བསྟོད་པ་ནི།
ལྷག་མའི་ལྟུང་བ་ལས་བྱུང་བའི་ཚེ་གསོལ་བ་དང་བརྗོད་པ་དང་པོའི་ཚེ་ཁྱོད་ངན་སོང་དུ་སྐྱེ་བར་འགྱུར་རོ་ཞེས་བསྡིགས་པ་དང་བརྗོད་པ་རྫོགས་ནས་ཁྱོད་ཀྱི་འགྲོ་བ་འདི་ནི་གཉིས་ཏེ་ལྷ་དང་མི་ཞེས་གཟེངས་བསྟོད་པའོ། །
བཅུ་བཞི་པ་གཏོང་ལེན་ནི།
སྤོ་མགུ་སྤྱོད་པའི་ཚེ་འཐབ་ཀྲོལ་ཅན་འོང་བའི་འཇིགས་པ་བྱུང་ན་སྤོ་མགུ་སྤྱོད་པ་སྤོང་བ་དང༌། འཇིགས་པ་དང་བྲལ་ནས་ལེན་པའོ། །
བཅོ་ལྔ་པ་བྲིམ་པ་ནི།
ལྷུང་བཟེད་འབྲེལ་མེད་འབྲིམས་པ་དང༌། གང་མང་གི་ཕྱིར་དང༌། དགེ་སློང་བགྲང་བའི་ཕྱིར་དང༌། དབྱར་གནས་པར་ཁས་བླང་བའི་ཕྱིར་དང༌། བརྙེད་པ་བསྒོ་བའི་ཕྱིར་ཚུལ་ཤིང་བྲིམ་པའོ། །
བཅུ་དྲུག་པ་སྟབས་པ་ནི།
གནས་མལ་སྟབ་པ་ལ་སོགས་པའོ། །འོ་ན་དེ་དག་ལས་དངོས་མ་ཡིན་ཏེ་ལས་བརྒྱ་རྩ་གཅིག་པོ་གང་རུང་འདུས་པའི་ཕྱིར་ཞེ་ན། སྐྱོན་མེད་དེ། རྒྱ་ཆེར་འགྲེལ་ལས། འདིར་ལས་ཞེས་སྨོས་པས་ནི་ལས་ཀྱི་གཞི་སྤྱིར་བསྟན་ལ། གསོལ་བ་དང༌། གསོལ་བ་གཉིས་དང༌། གསོལ་བ་དང་བཞིའི་ལས་བརྒྱ་རྩ་གཅིག་ཉེར་འཚེ་བཟུང་བར་མ་ཟད་ཀྱི་འདུལ་བ་དང་ལྡན་པའི་ལས་ཐམས་ཅད་བསྡུས་པར་རིགས་པར་བྱའོ། །ཞེས་སོ། །
གཉིས་པ་གནས་སྐབས་སོ་སོར་བཤད་པ་ལ་གཉིས། གང་ཟག་རབ་ཏུ་བྱུང་བ་དང༌། བསྙེན་རྫོགས་ཇི་ལྟར་སྒྲུབ་པའི་ཚུལ། གང་ཟག་དེ་དག་གི་བླང་དོར་གྱི་བསླབ་བྱའི་ཆོས་གཏན་ལ་དབབ་པའོ། །དང་པོ་ལ་གཉིས། ཚེགས་ཆུང་ངུས་སྒྲུབ་པ་སྔོན་གྱི་ཆོ་ག་དང༌། ཚེགས་དང་བཅས་ཏེ་སྒྲུབ་པ་ད་ལྟར་གྱི་ཆོ་གའོ། །དང་པོ་ནི།
སྔོན་ཆོག་གི་ཚེ་རབ་བྱུང་དང་བསྙེན་རྫོགས་གཅིག་ཅར་ཏུ་སྒྲུབ་ཅིང༌། ད་ལྟར་གྱི་ཆོ་གའི་སྐབས་སུ་ཚིག་གསུམ་རིམ་ཅན་དུ་བསྒྲུབ་ལ། སྔོན་ཆོག་གི་རྣམ་བཞག་ནི་ད་ལྟ་མི་མཁོ་བས་འདིར་མ་བརྗོད་དོ། །
གཉིས་པ་ད་ལྟར་གྱི་ཆོ་ག་ལ་གཉིས། སྡོམ་པ་མ་ཐོབ་པ་ཐོབ་པར་བྱེད་པའི་ཆོ་ག་དང༌། དགེ་བའི་བཤེས་གཉེན་ལ་བརྟེན་ནས་སྡོམ་པ་ཇི་ལྟར་བསྲུང་བའི་ཚུལ་ལོ། །དང་པོ་༼སྡོམ་པ་མ་ཐོབ་པ་ཐོབ་པར་བྱེད་པའི་ཆོ་ག་༽ལ། ལུང་གཞི་ནས་འབྱུང་བ་ཕ་ཆོག་གི་རྣམ་བཞག་དང༌། ཕྲན་ཚེགས་ནས་འབྱུང་བ་མ་ཆོག་གི་རྣམ་བཞག་གཉིས་ལས། དང་པོ་༼ལུང་གཞི་ནས་འབྱུང་བ་ཕ་ཆོག་གི་རྣམ་བཞག་༽ལ། སྡོམ་ནི།
དྲི་དང་དགེ་བསྙེན་བསླབ་པ་དང༌། །
ཞུ་དང་མཁན་པོ་དང་པོ་དང༌། །
རབ་བྱུང་དགེ་ཚུལ་གྲིབ་ཚོད་དང༌། །
བསླབ་པ་བརྗོད་པ་ཐ་མ་ཡིན། །
དགེ་སློང་འགའ་ཞིག་གི་དྲུང་དུ་རབ་ཏུ་བྱུང་བའི་ཕྱིར་ཉེ་བར་འོངས་ན་དེས་དེ་ལ་བར་ཆད་ཀྱི་ཆོས་རྣམས་དྲི་བར་བྱའོ། །འདི་ལྟར་དྲི་བར་བྱ་སྟེ་ཁྱོད་མུ་སྟེགས་ཅན་མ་ཡིན་ནམ། ལོ་བཅོ་ལྔ་མ་ལོན་པ་མ་ཡིན་ནམ། ལོ་བཅོ་ལྔ་ལོན་པ་བྱ་རོག་སྐྲོད་མི་ནུས་པ་མ་ཡིན་ནམ། ལོ་བདུན་ལོན་པ་བྱ་རོག་སྐྲོད་མི་ནུས་པ་མ་ཡིན་ནམ། བྲན་ལ་སོགས་པ་མིན་ནམ། བུ་ལོན་ཆགས་པ་མ་ཡིན་ནམ། ཕ་མས་མ་གནང་བ་མ་ཡིན་ནམ། ཕ་མས་མ་གནང་བ་ཡུལ་ཐག་རིང་བ་མ་ཡིན་ནམ། ནད་པ་མ་ཡིན་ནམ། དགེ་སློང་མ་སུན་ཕྱུང་བ་མ་ཡིན་ནམ། རྐུ་ཐབས་སུ་གནས་པ་མ་ཡིན་ནམ། ཐ་དད་དུ་གནས་པ་མ་ཡིན་ནམ། གནས་པར་མི་བྱ་བ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། སྤྲུལ་པ་མ་ཡིན་ནམ། དུད་འགྲོ་བ་མ་ཡིན་ནམ། མུ་སྟེགས་ཅན་མ་ཡིན་ནམ། མ་བསད་པ་མ་ཡིན་ནམ། ཕ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ། དགེ་འདུན་གྱིས་དབྱེན་བྱས་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བ་མ་ཡིན་ནམ། ཕམ་པར་འགྱུར་བའི་ལྟུང་བ་བཞི་པོ་དག་ལས་གང་རུང་བ་བྱུང་བ་མ་ཡིན་ནམ། རྒྱུ་ལས་བཟློག་པའི་ཆད་པོ་ཁས་མི་ལེན་པ་གནས་ནས་ཕྱུང་བ་མ་ཡིན་ནམ། ལག་རྡུམ་ལ་སོགས་པ་མ་ཡིན་ནམ། སྐྲ་སེར་ལ་སོགས་པ་མ་ཡིན་ནམ། སེན་མོ་ཅིག་པ་ལ་སོགས་པ་མ་ཡིན་ནམ། རྒྱལ་པོས་བཀྲབས་པ་ལ་སོགས་པ་མ་ཡིན་ནམ། རྒྱལ་པོས་མ་གནང་བ་མ་ཡིན་ནམ། རྒྱལ་པོས་མ་གནང་བ་ཡུལ་ཐག་མི་རིང་བ་མ་ཡིན་ནམ། ཆོམ་རྐུན་པར་གྲགས་པ་མ་ཡིན་ནམ། ཕུང་ཀྲོལ་བ་མ་ཡིན་ནམ། ལྷམ་མཁན་མ་ཡིན་ནམ། གདོལ་པ་མ་ཡིན་ནམ། གཡུང་པོ་མ་ཡིན་ནམ། མི་མ་ཡིན་པའི་འགྲོ་བ་མ་ཡིན་ནམ། བྱང་གི་སྒྲ་མི་སྙན་པ་མ་ཡིན་ནམ། མཚན་ལན་གསུམ་འགྱུར་བ་མ་ཡིན་ནམ། སྐྱེས་པ་འདྲ་བའི་བུད་མེད་མ་ཡིན་ནམ། སྡིག་སྡིག་ལྟ་བུའི་མཚན་ཉིད་ཅན་མ་ཡིན་ནམ། གླིང་གཞན་དུ་སྐྱེས་པ་ཚུལ་བྱད་མི་འདྲ་བ་མ་ཡིན་ནམ། ཞེས་དྲི་བར་བྱའོ། །དེ་ནི་བར་ཆད་དྲི་བའི་ཆོ་གའོ། །
གལ་ཏེ་མ་ཡིན་ཟེར་ན་བཟུང་བར་བྱའོ། །བཟུང་ནས་གསུམ་ལ་སྐྱབས་སུ་འགྲོ་བ་དང༌། དགེ་བསྙེན་ཉིད་དུ་ཁས་བླངས་པས་དགེ་བསྙེན་གྱིས་སྡོམ་པ་སྦྱིན་པར་བྱའོ། །འདི་ལྟར་སྦྱིན་པར་བྱ་ཏེ། དང་པོར་སྟོན་པ་ལ་ཕྱག་འཚལ་དུ་གཞུག་གོ །དེའི་འོག་ཏུ་སློབ་དཔོན་ལ་ཕྱག་འཚལ་དུ་བཅུག་ནས་མདུན་དུ་ཙོག་ཙོག་པུར་འདུག་ཏུ་བཅུག་ཏེ་ཐལ་མོ་སྦྱོར་དུ་བཅུག་ནས་དེས་འདི་སྐད་ཅེས་བརྗོད་པར་བྱ་སྟེ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ། དུས་འདི་འདི་ནས་བཟུང་སྟེ། ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། །བདག་ཇི་སྲིད་འཚོའི་བར་དུ་དགེ་བསྙེན་དུ་བཙུན་པས་བཟུང་དུ་གསོལ། དེ་བཞིན་དུ་ལན་གཉིས་ལན་གསུམ་དུ་བཟླས།ཚིགས་གསུམ་པ་ལ་སློབ་དཔོན་གྱིས་ཞེས་བརྗོད་པར་བྱའོ། །
དེའི་འོག་ཏུ་སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ། །དགེ་བསྙེན་གྱིས་ལེགས་སོ་ཞེས་བརྗོད་པར་བྱའོ། །དེ་ནི་དགེ་བསྙེན་གྱི་སྡོམ་པ་སྦྱིན་པའི་ཆོ་གའོ། །༼དགེ་བསྙེན་ཉིད་དུ་སྡོད་ན་གྲིབ་ཚོད་དང་དུས་བསྒོ་བ་བྱེད་དགོས་སོ། །མཆན།༽ དེའི་འོག་ཏུ་བསླབ་པ་བརྗོད་པ་ཁས་ལེན་པའི་ཚུལ་གྱིས་བྱའོ། །འདི་ལྟར་བྱ་སྟེ། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལྡོག་པར་བགྱིའོ། །ཡན་ལག་དང་པོ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། །རྗེས་སུ་བསྒྲུབ་བོ། །རྗེས་སུ་བགྱིད་དོ། །
གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་མ་བྱིན་པར་ལེན་པ་དང༌། འདོད་པས་ལོག་པར་གཡེམ་པ་དང༌། རྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང༌། མྱོས་པར་གྱུར་བ་བག་མེད་པའི་གནས་སྤང་ཏེ། འབྲུའི་ཆང་དང༌། བཅོས་པའི་ཆང་མྱོས་པར་གྱུར་པ་བག་མེད་པའི་གནས་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་ཏེ་ཇི་སྲིད་འཚོའི་བར་དུ་མ་བྱིན་པར་ལེན་པ་དང༌། འདོད་པས་ལོག་པར་གཡེམ་པ་དང༌། རྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་སྤངས་ཏེ། འབྲུའི་ཆང༌། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་ལས་སླར་ལྡོག་པར་བགྱིད་དོ། །ཡན་ལག་ལྔ་པོ་འདིས་བདག་འཕགས་པ་དགྲ་བཅོམ་པ་དེ་དག་གིས་བསླབ་པ་ལ་རྗེས་སུ་སློབ་བོ། །༼དགྲ་བཅོམ་པ་དེ་དག་གིས་ཐར་པ་འདོད་པའི་བསམ་པས་བསླབ་པ་ལ་སློབ་པའི་བསམ་པས་སློབ་བོ༽ རྗེས་སུ་བསྒྲུབ་བོ། ༼དགྲ་བཅོམ་པ་དེ་དག་གི་སེམས་ཅན་རྣམས་ལ། གནོད་པ་མི་བྱེད་པ་དེ་བཞིན་དུ་བདག་གིས་ཀྱང་གནོད་པ་མི་བྱེད་པར་རྗེས་སུ་བསྒྲུབ་བོ༽ །རྗེས་སུ་བགྱིད་དོ། ༼བསླབ་པའི་གཞི་རྣམས་སྲོག་དང་བདོས་ཏེ་ཡོངས་སུ་བསྲུང་བར་བྱེད་པས།༽ སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ། །དགེ་བསྙེན་གྱིས་ལེགས་སོ་ཞེས་བརྗོད་པར་བྱའོ། །དགེ་བསྙེན་དུ་ཉེ་བར་བསྒྲུབ་པའི་ཆོ་ག་རྫོགས་སོ། །
དེའི་འོག་ཏུ་གང་གི་ཞུ་བར་བྱེད་པའི་དགེ་སློང་ལ་གཏད་པར་བྱའོ། །ཞུ་བའི་དགེ་སློང་གིས་ཀྱང་མཁན་པོ་ལ་ཁྱོད་ཀྱིས་བར་ཆད་ཀྱི་ཆོས་རྣམས་དྲིས་སམ་ཞེས་དྲི་བར་བྱའོ། །དེའི་འོག་ཏུ་ཞུ་བའི་དགེ་སློང་གིས་ཞུ་བར་བྱའོ། །འདི་ལྟར་ཞུ་བར་བྱ་སྟེ། རྒན་རིམ་ལ་ཕྱག་འཚལ་དུ་བཅུགཐལ་མོ་སྦྱོར་དུ་བཅུག་ནས་ཞུ་བར་བྱེད་པའི་སྐད་ཅེས་བྱ་སྟེ། ཙོག་ཙོག་པུར་འདུག་ཏུ་བཅུག་སྟེ། དགེ་འདུན་བཙུན་པ་རྣམས་དགོངས་སུ་གསོལ། མིང་འདི་ཞེས་བགྱི་བ་ནི་མཁན་པོ་མིང་འདི་ཞེས་བགྱི་བ་ལས་རབ་ཏུ་བྱུང་བར་འཚལ་ཏེ། ཁྱིམ་པ་གསོ་དཀར་པོ་ཅན་སྐྲ་དང་ཁ་སྤུ་མ་བྲེག་པ་ལས་ལེགས་པར་གསུངས་པའི་ཆོས་འདུལ་བ་ལ་རབ་ཏུ་འབྱུང་བར་འཚལ་ཏེ། མིང་འདི་ཞེས་བགྱི་བ་འདི་རབ་ཏུ་འབྱུང་བར་འཚལ་ཏེ་སྐྲ་དང་ཁ་སྤུ་བྲེགས་ནས་གསོ་ངུར་སྨྲིག་བགོས་ཏེ། ཡང་དག་པ་ཁོ་ནར་དད་པས་ཁྱིམ་ནས་ཁྱིམ་མེད་པར་མཁན་པོ་མིང་འདི་ཞེས་བགྱི་བ་ལས་རབ་ཏུ་བྱུང་བར་འཚལ་ཏེ། དེ་ཡང་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆིས་ན་ཅི་སྟེ་རབ་ཏུ་བྱུང་ངམ་ཞེས་བརྗོད་པར་བྱའོ། །དགེ་འདུན་གྱི་གལ་ཏེ་ཡོངས་སུ་དག་ནའོ་ཞེས་བརྗོད། དེ་ནི་རབ་ཏུ་བྱུང་བར་འདོད་པ་ཞུ་བའི་ཆོ་གའོ། །
དེའི་འོག་ཏུ་མཁན་པོར་གསོལ་བར་བྱའོ། །དེ་ཡང་དགེ་སློང་བརྟན་མཁས་ཀྱིས་ཆོས་གཉིས་ལྡན་གཅིག་ལ་གསོལ་བ་ལན་གསུམ་བཏབ་ན་མཁན་པོར་འདི་ལྟར་གསོལ་བར་བྱ་སྟེ། མཁན་པོ་ལ་ཕྱག་འཚལ་དུ་བཅུག་ནས་མདུན་དུ་ཙོག་ཙོག་པུར་འདུག་དུ་བཅུག་སྟེ་ཐལ་མོ་སྦྱོར་དུ་བཅུག་ནས། དེས་འདི་སྐད་ཅེས་བརྗོད་པར་བྱ་སྟེ། སློབ་དཔོན་འདི་ལ་བདག་རབ་ཏུ་འབྱིན་པར་བྱེད་པའི་མཁན་པོར་གསོལ་བ་གདབ་སྙམ་པ་གྱིས་ལ་ལད་མོ་གྱིས། སློབ་དཔོན་དགོངས་སུ་གསོལ། བདག་མིང་འདི་ཞེས་བགྱི་བ་སློབ་དཔོན་ལ་མཁན་པོར་གསོལ་གྱིས། སློབ་དཔོན་གྱིས་བདག་གི་མཁན་པོ་མཛད་དུ་གསོལ། སློབ་དཔོན་མཁན་པོས་བདག་རབ་ཏུ་དབྱུང་བར་བགྱིའོ། །དེ་བཞིན་དུ་ལན་གཉིས་ལན་གསུམ་དུ་བཟླས། ཚིག་གསུམ་པ་ལ་མཁན་པོ་ཞེས་བརྗོད་པར་བྱའོ། །མཁན་པོས་ཐབས་ཡིན་ནོ་ཞེས་བརྗོད་པར་བྱའོ། །རབ་ཏུ་དབྱུང་བར་འདོད་པས་དེ་ནི་ལེགས་སོ་ཞེས་བརྗོད་པར་བྱའོ། །དེ་ནི་མཁན་པོར་གསོལ་བ་གདབ་པའི་ཆོ་གའོ། །
དེའི་འོག་ཏུ་གང་གིས་དེའི་སྐྲ་དང་ཁ་སྤུ་བྲེག་པར་བྱེད་པའི་དགེ་སློང་ལ་བཅོལ་བར་བྱ་ཞིང༌། དེས་ཀྱང་དེའི་གཙུག་ཕུད་མ་གཏོགས་པ་སྐྲ་དང་ཁ་སྤུ་བྲེག་པར་བྱའོ། །འདི་ལྟར་བྲེག་པར་བྱ་སྟེ། ཅི་གཙུག་ཕུད་བྲེག་གམ་ཞེས་དྲི་བར་བྱའོ། །གལ་ཏེ་བྲེག་ཤིག་ཅེས་ཟེར་ན་བྲེག་པར་བྱ་སྟེ། དེའི་འོག་ཏུ་ཁྲུས་བྱེད་དུ་བཅུག་སྟེ། གལ་ཏེ་གྲང་བའི་དུས་ཡིན་ན་ཆུ་དྲོན་མོས་ཁྲུས་བྱེད་དུ་གཞུག་གོ །གལ་ཏེ་ཚ་བའི་དུས་ཡིན་ན་ཆུ་གྲང་མོས་ཁྲུས་བྱེད་དུ་གཞུག་གོ ། དེའི་འོག་ཏུ་མཁན་པོས་ལྷུང་བཟེད་༼གདིང་བ་དང་ཆུ་ཚགས་སྦྱིན་པ་ལུང་དང་ལས་བརྒྱ་ལས་མི་འབྱུང་བས་འདིར་མ་བྲིས་ཀྱང་འདུལ་བ་འཛིན་པ་སྔ་མའི་ཕྱག་ལེན་ཡིན་པས་སྦྱིན་དགོས་སོ།༽དང་གསོ་ངུར་སྨྲིག་དག་སྦྱིན་པར་བྱ་ཞིང༌། དེས་ཀྱང་རྐང་པ་གཉིས་ལ་གཏུགས་ཏེ་ཕྱག་འཚལ་ནས་བླང་བར་བྱའོ། །
དེའི་འོག་ཏུ་མཁན་པོས་བསྐོན་པར་བྱ་ཞིང༌། ཤམ་ཐབས་བསྐོན་པ་ཉིད་ཀྱི་ཚེ། མཚན་མེད་པའམ། མཚན་གཉིས་པའམ། གླེ་འདམ་པ་མ་ཡིན་ནམ་ཞེས་མ་ཚོར་བར་མཚན་བརྟག་པར་བྱའོ། །དེ་ནི་དུས་དང་པོར་བྱ་བའི་ཆོ་གའོ། །
དེའི་འོག་ཏུ་སྐྱབས་སུ་འགྲོ་བ་རྩོམ་པས་རབ་ཏུ་བྱུང་བ་ཉེ་བར་བསྒྲུབ་པར་བྱའོ། །འདི་ལྟར་ཉེ་བར་བསྒྲུབ་པར་བྱ་སྟེ། དང་པོར་སྟོན་པ་ལ་ཕྱག་འཚལ་དུ་གཞུག་གོ །
དེའི་འོག་ཏུ་མཁན་པོ་ལ་ཕྱག་འཚལ་དུ་བཅུག་ནས་མདུན་དུ་ཙོག་ཙོག་པུར་འདུག་ཏུ་བཅུག་སྟེ་ཐལ་མོ་སྦྱོར་དུ་བཅུག༼འདིར་ཁྱིམ་ན་གནས་པའི་སྐྱོན། རབ་བྱུང་གི་ཡོན་ཏན་ལྔ། འཁོར་བའི་ཉེས་དམིགས་རྣམས་བརྗོད། ལུང་ལས། ཕན་ཡོན་ལྔ་མཐོང་བའི་མཁས་པའི་རབ་ཏུ་བྱུང་བར་མོས་པར་འོས་ཏེ། ལྔ་ནི་རང་གི་དོན་མ་འདྲེས་པ་ཐོབ་པར་འགྱུར་བ་དང༌། བྲན་དང༌། མངག་གཞུག་དང༌། བཀོལ་བ་དང༌། རང་དབང་མེད་ཅིང་དགའ་མགུར་འགྲོར་མེད་པ་དག་གི་མཆོད་པ་དང་བསྟོད་པར་བྱ་བར་འགྱུར་བ་དང༌། མྱ་ངན་ལས་འདས་པ་འགྲུབ་པ་དང༌། བདེ་བ་བླ་ན་མེད་པ་ཐོབ་པ་དང༌། མྱང་འདས་དེ་ཐོབ་པ་ལས་ཀྱང་ལྷར་སྐྱེ་བ་དང༌། སངས་རྒྱས་ཀྱི་ཉན་ཐོས་སྐྱེས་བུ་དམ་པ་ཡང་དག་པར་སོང་བ་མཆོག་རྣམས་ཀྱི་རྣམ་གྲངས་དུ་མར་རབ་ཏུ་བྱུང་བ་བསྔགས་པར་མཐོང་བས་མཁས་པས་རབ་ཏུ་དབྱུང་བར་མོས་པར་བྱ་ཞེས་སོ། །མཆན༽ ནས་དེས་འདི་སྐད་ཅེས་བརྗོད་པར་བྱ་སྟེ། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བ་དུས་འདི་ནས་བཟུངས་ཏེ་ཇི་སྲིད་འཚོའི་བར་དུ་རྐང་གཉིས་རྣམས་ཀྱི་མཆོག །སངས་རྒྱས་ལ་སྐྱབས་སུ་མཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་མཆིའོ། །ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་མཆིའོ། །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཤཱཀྱ་ཐུབ་པ་ལ་སྐྱབས་སུ་མཆིའོ། །ཤཱཀྱའི་སེང་གེ་ལ་སྐྱབས་སུ་མཆིའོ། །ཤཱཀྱའི་རྒྱལ་པོ་ལ་སྐྱབས་སུ་མཆིའོ། །གཙོ་བོ་དེ་རབ་ཏུ་བྱུང་བའི་རྗེས་སུ་བདག་རབ་ཏུ་འབྱུང་ཏེ། ཁྱིམ་པའི་རྟགས་རབ་ཏུ་སྤང་ངོ༌། །རབ་ཏུ་བྱུང་བའི་རྟགས་ཡང་དག་པར་ལེན་ཏེ། དེ་བཞིན་དུ་ལན་གཉིས་ལན་གསུམ་དུ་བཟླས།མཁན་པོས་ཐབས་ཡིན་ནོ་ཞེས་བརྗོད་པར་བྱའོ། །རབ་ཏུ་བྱུང་བས་ལེགས་སོ་ཞེས་བརྗོད་པར་བྱའོ། །དེ་ནི་རབ་ཏུ་བྱུང་བ་ཉེ་བར་བསྒྲུབ་པའི་ཆོ་གའོ། ༼འདིར་རྟགས་ཆ་ལུགས་སྤོ་བའི་ཞར་ལ་མིང་སྤོ་བ་དེང་སང་ཕྱག་ལེན་ལ་འབྱུང་ཡང་འདུལ་བའི་བཀའ་བསྟན་བཅོས་ལས་མི་འབྱུང་བས་ལས་ཆོག་འདིར་མ་གསུངས། ཁ་ཅིག་སོ་ཐར་གྱི་འགྲེལ་པར་གླང་པོ་ཆེའི་ཆུ་འཐུང་ལས་བཤད་ཟེར། མཆན༽ དེའི་འོག་ཏུ་དགེ་ཚུལ་ཉིད་དུ་ཉེ་བར་བ་པར་བྱེད་པ་དགེ་སློང་ལ་གཏད་པར་བྱའོ། །དེས་ཀྱང་མཁན་པོ་ལ་ཅི་འདི་ཡོངས་སུ་དག་གམ་ཞེས་དྲིས་ན། ཡོངས་སུ་དག་ན་སྐྱབས་འགྲོ་དང་དགེ་ཚུལ་ཉིད་དུ་ཁས་བླངས་པས་དགེ་ཚུལ་ཉིད་དུ་ཉེ་བར་བསྒྲུབ་པར་བྱའོ། །འདི་ལྟར་ཉེ་བར་བསྒྲུབ་པར་བྱ་སྟེ། དང་པོར་སྟོན་པ་ལ་ཕྱག་འཚལ་དུ་གཞུག་གོ །
དེའི་འོག་ཏུ་སློབ་དཔོན་ལ་ཕྱག་འཚལ་དུ་བཅུག་ནས་མདུན་དུ་གཙོ་ཙོག་པུར་འདུག་དུ་བཅུག་སྟེ། ཐལ་མོ་སྦྱོར་དུ་བཅུག་ནས་༼ངསེ་འབྱུང་གི་བསམ་པ་སོགས་གསལ་འདབེས་སུ་བཅུག །མཆན༽དེས་འདི་སྐད་ཅེས་བརྗོད་པར་བྱ་སྟེ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ། དུས་འདི་ནས་བཟུང་སྟེ་ཇི་སྲིད་འཚོའི་བར་དུ། རྐང་གཉིས་རྣམས་ཀྱི་མཆོག་སངས་རྒྱས་ལ་སྐྱབས་སུ་འཆིའོ། །འདོད་ཆགས་དང་བྲལ་བ་རྣམས་ཀྱི་མཆོག་ཆོས་ལ་སྐྱབས་སུ་འཆིའོ། །ཚོགས་རྣམས་ཀྱི་མཆོག་དགེ་འདུན་ལ་སྐྱབས་སུ་འཆིའོ། ༼སྐྱབས་འགྲོ་གསུམ་གྱིས་མགོར། གྲོལ་བ་རྐང་གཉིས། ཞི་བ་འདོད་ཆགས།དུལ་བ་དགེ་འདུན་ཟེར་བ་སྡེ་པ་འདིའི་ལུགས་ལ་མེད། མཆན༽ བདག་ཇི་སྲིད་འཚོའི་བར་དུ་དགེ་ཚུལ་དུ་བཙུན་པས་བཟུང་དུ་གསོལ། དེ་བཞིན་དུ་ལན་གཉིས་གསུམ་དུ་བཟས། ཚིག་གསུམ་པ་ལ་སློབ་དཔོན་གྱིས་ཞེས་བརྗོད་པར་བྱའོ། །སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ། །དགེ་ཚུལ་གྱིས་ལེགས་སོ་ཞེས་བརྗོད་པར་བྱའོ། །དེ་ནི་དགེ་ཚུལ་གྱི་སྡོམ་པ་སྦྱིན་པའི་ཆོ་གའོ། །
དེའི་འོག་ཏུ་སློབ་དཔོན་མ་ལགས་པའི་དགེ་སློང་གཞན་གང་ཡང་རུང་བ་ཞིག་གིས་གྲིབ་ཚོད་གཞལ་བར་བྱ་ཞིང༌། སྐྱེས་བུ་དང་རྐང་པ་དང་ཉིན་མཚན་གྱི་ཆ་དང་དུས་ཚོད་དང་ལོ་གང་ཡིན་པ་བརྗོད་པར་བྱའོ། །དེ་ནི་གྲིབ་ཚོད་རིག་པར་བྱ་བའི་ཆོ་གའོ། །
དེའི་འོག་ཏུ་བསླབ་པ་ཁས་བླང་བའི་ཚུལ་གྱིས་བྱའོ། །འདི་ལྟར་བྱ་སྟེ། སློབ་དཔོན་དགོངས་སུ་གསོལ། ཇི་ལྟར་འཕགས་པ་དགྲ་བཅོམ་པ་དེ་དག་གིས་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང་དུས་འདི་ནས་བཟུང་སྟེ་ཇི་སྲིད་འཚོའི་བར་དུ་སྲོག་གཅོད་པ་སྤངས་ཏེ། སྲོག་གཅོད་པ་ལས་སླར་བཟློག་པར་བགྱིའོ། །ཡན་ལག་དང་པོ་འདིས་འཕགས་པ་དགྲ་བཅོམ་པ་དེ་དག་གིས་བསླབ་པ་ལ་རྗེས་སུ་སློབ་བོ། །རྗེས་སུ་བསྒྲུབ་བོ། །རྗེས་སུ་བགྱིད་དོ། །
གཞན་ཡང་ཇི་ལྟར་འཕགས་པ་དགྲ་བཅོམ་པ་དེ་དག་གི་ཇི་སྲིད་འཚོའི་བར་དུ་མ་བྱིན་པར་ལེན་པ་དང༌། མི་ཚངས་པར་སྤྱོད་པ་དང༌། རྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང༌། གླུ་གར་དང༌། རོལ་མོའི་སྒྲ་དང༌། ཕྲེང་བ་དང༌། སྤོས་ཉུག་པ་དང༌། རྒྱན་དང༌། ཁ་དོག་འཆང་བ་དང༌། ཁྲི་སྟན་མཐོན་པོ་དང༌། ཁྲི་སྟན་ཆེན་པོ་དང༌། དུས་མ་ཡིན་པའི་ཁ་ཟས་དང༌། གསེར་དངུལ་ལེན་པ་སྤངས་ཏེ། གསེར་དངུལ་ལེན་པ་ལས་སླར་ལོག་པ་དེ་བཞིན་དུ། བདག་མིང་འདི་ཞེས་བགྱི་བས་ཀྱང༌། དུས་འདི་ནས་བཟུང་སྟེ་ཇི་སྲིད་འཚོའི་བར་དུ་མ་བྱིན་པར་ལེན་པ་དང༌། མི་ཚངས་པར་སྤྱོད་པ་དང༌། རྫུན་དུ་སྨྲ་བ་དང༌། འབྲུའི་ཆང་དང༌། བཅོས་པའི་ཆང་མྱོས་པར་འགྱུར་བ་བག་མེད་པའི་གནས་དང་གླུ་དང་གར་དང༌། རོལ་མོའི་སྒྲ་དང༌། འཕྲེང་བ་དང༌། སྤོས་ཉུག་པ་དང༌། རྒྱན་དང་ཁ་དོག་དང༌། ཁྲི་བསྟན་མཐོན་པོ་དང༌། ཁྲི་སྟན་ཆེན་པོ་དང༌། དུས་མ་ཡིན་པའི་ཁ་ཟས་དང༌། གསེར་དངུལ་ལེན་པ་སྤོང་ཏེ། གསེར་དངུལ་ལེན་པ་ལས་སླར་ལྡོག་པར་བགྱིའོ། །ཡན་ལག་བཅུ་པ་འདིས་བདག་འཕགས་པ་དགྲ་བཅོམ་པ་དེ་དག་གི་བསླབ་པ་ལ་རྗེས་སུ་སློབ་བོ། །རྗེས་སུ་བསྒྲུབ་བོ། །རྗེས་སུ་བགྱིད་དོ། །སློབ་དཔོན་གྱིས་ཐབས་ཡིན་ནོ་ཞེས་བརྗོད་པར་བྱའོ། །དགེ་ཚུལ་གྱིས་ལེགས་སོ་ཞེས་བརྗོད་པར་བྱའོ། །དགེ་ཚུལ་ཉིད་དུ་ཉེ་བར་བསྒྲུབ་པའི་ཆོ་ག་རྫོགས་སོ། །
སྡོམ་ནི། དང་པོར་བྱ་དང་མཁན་པོ་དང༌། །ཆོས་གོས་གཉིས་དང་ལྷུང་བཟེད་གཉིས། །
སྤྲོ་བྱ་གསོལ་བ་གསང་སྟོན་དང༌། །
ཞུ་དང་གསོལ་དང་གསོལ་བ་དང༌། །
དྲི་དང་ལས་དང་གྲིབ་ཚོད་དང༌། །
གདམས་ངག་བརྗོད་པ་མཐའ་མ་ཡིན། །
གལ་ཏེ་དེ་ལོ་ཉི་ཤུ་ཚང་ན་མཁན་པོས་དེའི་ལྷུང་བཟེད་དང་ཆོས་གོས་དག་བརྩལ་བར་བྱ་ཞིང༌། ལས་བྱེད་པའི་དགེ་སློང་ལ་གསོལ་བ་གདབ་པར་བྱ། གསང་ཏེ་སྟོན་པའི་དགེ་སློང་ལ་ཡང་གསོལ་བ་གདབ་པར་བྱ། གང་དག་དེའི་ལས་ཀྱི་གནས་སུ་འཇུག་པའི་དགེ་སློང་དག་ལ་ཡང་གསོལ་བ་གདབ་༼སྟོད་འདུལ་བ་རྣམས་མཁན་པོ་ནས་བརྩམ་སྟེ་དགེ་འདུན་རེ་ལ་མཎྜལ་མེ་ཏོག་དང་བཅས་ཕུལ་ནས་གསོལ་བ་འདེབས་པར་འདོད། མཆན༽ པར་བྱའོ། །དང་པོར་སྟོན་པ་ལ་ཕྱག་འཚལ་དུ་གཞུག་གོ །དེའི་འོག་ཏུ་དགེ་སློང་རེ་རེ་ལ་ཕྱག་གསུམ་གསུམ་འཚལ་དུ་༼ཆོས་ལ་ཕྱག་བྱེད་པ་མ་དག་དུ་པཎ་ཆེན་ཤཱཀྱ་ཁི་མཁན་པོས་སོ་སོའི་ལག་ཏུ་མེ་ཏོག་གཏད། ཕྱག་འཚལ་བའི་དུས་སུ་སྨོན་ལམ་འདེབས་པ་བལ་པོ་པཎྜི་ཏའི་ལུགས་ཡིན་གཞུང་ན་མེད༽ གཞུག་གོ །དེ་ནི་དུས་དང་པོས་བྱ་བའི་ཆོ་གའོ། །༼ལས་གྲལ་དུ་མ་འདུས་གོང་དུ་ཟླ་ཕྱེད་ཚུན་གྱི་ལྟུང་བ་བཤགས། བསྡམས་བྱིན་བརླབས་བྱ་དགོས་པར་གསུངས་ཤིང༌། ཐ་ན་ཡང་ལས་གྲལ་དུ་འདུས་ནས་བཤགས་སྡམ་ངེས་པར་བྱེད་དགོས། མཆན༽དེའི་འོག་ཏུ་མཁན་པོར་གསོལ་བར་བྱའོ། །འདི་ལྟར་གསོལ་བར་བྱ་སྟེ། མཁན་པོ་ལ་ཕྱག་འཚལ་དུ་བཅུག་ནས་མདུན་༼ཕ་བུའི་སྟེང་དུ་སྡོད་པ་ནི་ཡུན་རིང་ཙོག་ཙོག་པུར་འདུག་པ་སྡུག་བསྔལ་བ་སྤངས་པའི་ཕྱིར་ཡིན། ཕ་གུའི་སྟེང་དུ་རྩ་གཏིང་བ་ནི་ཆོས་གོས་ཆུད་མི་འཛའ་བའི་ཕྱིར་ཡིན། མཆན༽དུ་ཕ་གུའི་སྟེང་དུ་རྩ་གཏིང་བ་ལ་རྟིང་པ་གཉིས་མནན་ནས་ཙོག་ཙོག་པུར་འདུག་ཏུ་བཅུག །ཐལ་མོ་སྦྱར་དུ་བཅུག་ནས། དེས་འདི་སྐད་ཅེས་བརྗོད་པར་བྱ་སྟེ། བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་བཙུན་པ་ལ་མཁན་པོར་གསོལ་གྱི་བཙུན་པས་བདག་གི་མཁན་པོ་མཛད་དུ་གསོལ། བཙུན་པས་མཁན་པོས་བདག་བསྙེན་པར་རྫོགས་པར་བགྱིའོ།༼ཞེས་མཁན་པོས་བདག་མ་འོངས་པ་ན་བསྙེན་པར་རྫོགས་པར་འགྱུར་ཞེས་པའོ། མཆན༽དེ་བཞིན་དུ་ལན་གཉིས་གསུམ་དུ་བཟླས་ཚིག་གསུམ་པ་ལ་མཁན་པོ་ཞེས་བརྗོད་པར་བྱའོ། །མཁན་པོས་ཐབས་ཡིན་ནོ། །ཞེས་བརྗོད་པར་བྱའོ། །སློབ་མས་ལེགས་སོ་ཞེས་བརྗོད་པར་བྱའོ། །དེ་ནི་མཁན་པོར་གསོལ་བ་གདབ་པའི་ཆོ་གའོ། །
དེའི་འོག་ཏུ་མཁན་པོ་རང་༼ཞེས་སྨོས་པས་ནི་བྱིན་བརླབས་དེ་དག་མཁན་པོ་རང་གི་བགྱིད་ཀྱི་གཞན་ལ་བཅོལ་དུ་མི་རུང་ངོ༌། །མཆན༽གིས་དེའི་ཆོས་གོས་གསུམ་བྱིན་གྱིས་བརླབ་པར་བྱའོ། །འདི་ལྟར་བྱིན་གྱིས་བརླབས་པར་བྱ་སྟེ། དང་པོར་མཁན་པོ་ལ་ཕྱག་གསུམ་འཚལ་དུ་བཅུག་ནས། ཆོས་གོས་གསུམ་སོ་སོར་བལྟབ་སྟེ་སློབ་མའི་ཕྲག་པ་གཡོན་པར་བཀལ་ནས་གཉིས་ཀ་འགྲེང་སྟེ་འདུད་པ་དང་བཅས་པས་ལག་པས་ཆོས་གོས་སྣམ་སྦྱར་བཟུང་ནས་དེས་འདི་སྐད་ཅེས་བརྗོད་པར་བྱ་སྟེ། ཆོས་གོས་འདི་སྣམ་ཕྲན་དང་གླེགས་བུ་དུ་མ་སྦྱར་བས་ན་སྣམ་སྦྱར་ཞེས་བྱ་བ་ཁྱིམ་པ་དང་མུ་སྟེགས་ཅན་དང་བསྙེན་པར་མ་རྫོགས་པ་ལས་རྟགས་ཁྱད་པར་ཅན་དུ་གྱུར་པ་ངོ་ཚ་དང་ཁྲེལ་ཡོད་སྐྱེད། དགེ་སློང་གི་དྲན་པ་གསོ། སེམས་ཉོན་མོངས་པ་ཞི་ཞིང་ཆགས་བྲལ་དུ་ཁ་བསྒྱུར་ན་སྡིག་པ་ལས་ལྡོག་པ་དང༌། དགེ་བ་ལ་བརྩོན་པ་དང༌། ལྷ་མི་རྣམས་ཀྱི་བསོད་ནམས་བསོག་པའི་ཞིང་མཆོད་རྟེན་ལྟ་བུར་འགྱུར་བ་ལ་དགོངས་ནས་གནང་བ་ཡིན་པས་དོན་དེ་རྣམས་དྲན་པའི་སྒོ་ནས་བཅང་ཞིང༌། འདི་དགེ་སློང་གི་འཚོ་བའི་ཡོ་བྱད་སྣམ་སྦྱར་དུ་བྱིན་གྱིས་བརླབས་སྙམ་པ་གྱིས་ལ་རྗེས་ཀོས་གྱིས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ། ༼བགྱིས་པ་ཐ་ག་པས་བགྱིས་སོ། །དྲས་དྲུབས་ཟིན་པ་རྒྱུ་དང་ཁ་དོག །མཆན༽སྤྱད་པར་འོས་པ་འདི་ཆོས་གོས་སྣམ་སྦྱར་དུ་བྱིན་གྱིས་བརླབ་བོ་ཞེས་ལན་གསུམ་བརྗོད་པར་བྱའོ། །མཁན་པོས་ཐབས་ཡིན་ནོ། །སློབ་མས་ལེགས་སོ་ཞེས་བརྗོད་པར་བྱའོ། །
དེའི་འོག་ཏུ་ཆོས་གོས། བླ་གསོ་བཟུང་ནས་འདི་སྐད་ཅེས་བརྗོད་པར་བྱ་སྟེ། འདི་ནི་སྟོད་དུ་རྒྱུན་དུ་བགོ་བར་བྱེད་པའི་ཆོས་གོས་བླ་གསོ་ཞེས་བྱ་བ་ཁྱིམ་པ་དང་མུ་སྟེགས་ཅན་ལས་རྟགས་བསྲུང༌། དགེ་སྦྱོང་གི་དྲན་པ་གསོ། རླུང་དང་ཉི་མའི་ཚ་གྲང་དང་སྦྲང་བུ་ལ་སོགས་པའི་འཚེ་བ་ལས་སྐྱོབ། སེམས་ཀྱིས་སྐྱོན་སྤོང་བའི་གསོ་ཡིན་པས་བླ་གོས་སུ་བྱིན་གྱིས་བརླབ་སྙམ་པ་བགྱིས་ལ་འདིའི་རྗེས་བཟློས་མཛོད། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་བླ་གོས་སུ་བྱིན་གྱིས་བརླབ་བོ། །ཞེས་ལན་གསུམ་བརྗོད་པར་བྱའོ། །མཁན་པོས་ཐབས་ཡིན་ནོ། །སློབ་མས་ལེགས་སོ་ཞེས་བརྗོད་པར་བྱའོ། །
དེའི་འོག་ཏུ་ཆོས་གོས་མཐང་གསོ་བཟུང་ནས་འདི་སྐད་ཅེས་བརྗོད་པར་བྱ་སྟེ། འདི་ནི་སྨད་དུ་རྒྱུན་དུ་བགོ་བར་བྱེད་པ་མཐང་གོས་སུ་བྱིན་གྱིས་བརླབ་སྙམ་པ་གྱིས་ལ་རྗེས་ཀོས་མཛོད། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ་རུང་བ་སྤྱད་པར་འོས་པའི་འདི་ཆོས་གོས་མཐང་གོས་སུ་བྱིན་གྱིས་བརླབ་བོ། །ཅེས་ལན་གསུམ་བརྗོད་པར་བྱའོ། །མཁན་པོས་ཐབས་ཡིན་ནོ། །སློབ་མས་ལེགས་སོ་ཞེས་བརྗོད་པར་བྱའོ། །དེ་ནི་ཆོས་གོས་གསུམ་བྱིན་གྱིས་བརླབས་པའི་ཆོ་གའོ། །
ཆོས་གོས་རྣམ་པ་གསུམ་དངོས་མེད་ན་རྒྱུ་བྱིན་བརླབས་བྱ་བ་ནི། སྣམ་སྦྱར་གྱིས་རྒྱུ་བཟུང་ནས། བདག་མིང་འདི་ཞེས་བགྱི་བའི་གོས་འདི་སྣམ་སྦྱར་དུ་བྱིན་གྱིས་བརླབ་བོ། །འཚལ་༼འཚལ་བ་འདི་ཡོད་པའི་དོན་ཏོ། །མཆན༽ལ་སྣམ་ཕྲན་དགུ་པ་ལ་སོགས་པ་བགྱིས་ཏེ་གླེགས་བུ་ཕྱེད་དང་གསུམ་པ་ལ་སོགས་པ་བགྱིའོ། །བར་ཆད་མ་བྱུང་ན་བཀྲུའོ། །བརྐྱང་ངོ་ཟུང་གདབ་བོ་དྲུབ་བོ་ཁ་བསྒྱུར་རོ། །
ཡང་ན་འདི་ལ་ལྷན་ཐབས་སུ་བསླན་ནོ། །རྐྱེན་ཇི་ལྟ་བ་བཞིན་བགྱིས་ཏེ་ཆོས་གོས་འདི་ནི་རུང་བ་སྤྱད་པར་འོས་པའོ། །དེའི་འོག་ཏུ་ཆོས་གོས་བསྐོན་པར་བྱ་ཞིང་གདིང་བ་དང་ཆུ་ཚགས་ཀྱང་སྦྱིན་པར་བྱའོ། །དེས་ཀྱང་སྣམ་སྦྱར་དང་བཅས་པ་ཉིད་ན་བསྙེན་པར་རྫོགས་པའི་ཕྱིར་འདུས་པའི་དགེ་འདུན་ལ་ཕྱག་བྱའོ། །དེ་ནི་ཆོས་གོས་བསྐོན་པའི་ཆོ་གའོ། །
དེའི་འོག་ཏུ་ལྷུང་བཟེད་བསྟན་པར་བྱའོ། །འདི་ལྟར་བསྟན་༼སྟོད་འདུལ་བ་ལྟར་ན་སྣོད་སྟོང་པ་མི་ཤེས་པས་མེ་ཏོག་བླུག །མཆན༽པར་བྱ་སྟེ། དགེ་སློང་གཅིག་གིས་ལྷུང་བཟེད་ལག་པ་གཡོན་པར་བཞག་ཏེ་གཡས་པས་ཁ་བཀབ་ནས། རྒན་པའི་མཐའ་ལོགས་ནས་དགེ་སློང་རེ་རེའི། མདུན་དུ་འགྲེང་ཏེ་འདུག་པ་དང་བཅས་པས་འདི་སྐད་ཅེས་བརྗོད་པར་བྱ་སྟེ། བཙུན་པ་དགོངས་སུ་གསོལ། ཚེ་དང་ལྡན་པ་མིང་འདི་ཞེས་བགྱི་བའི་ལྷུང་བཟེད་འདི་མི་ཆེའམ་མི་ཆུང་ངམ་མི་སྐྱའམ་ཞེས་བརྗོད་པར་བྱའོ། །དེ་ནི་ལྷུང་བཟེད་བསྟན་པའི་ཆོ་གའོ། །༼ལྷུང་བཟེད་ཆོས་གོས་གཉིས་བྱིན་གྱིས་བརླབས་པའི་ཚེ་བསྟན་དགོས་མི་དགོས་ནི་རྒྱུའི་བྱིན་བརླབ་ཡོད་མེད་ཀྱི་ལྷུང་བཟེད་ལ་དེ་མེད་པས་བསྟན་དགོས་སོ། །མཆན༽
དེའི་འོག་ཏུ་མཁན་པོ་རང་གིས་དེ་ལ་ལྷུང་བཟེད་བྱིན་གྱིས་བརླབ་ཏེ་སྦྱིན་པར་བྱའོ། །འདི་ལྟར་སྦྱིན་པར་བྱ་སྟེ། མཁན་པོ་ལ་ཕྱག་གསུམ་འཚལ་ནས་གཉིས་ཀ་འགྲེང་ཏེ་ལག་པ་གཡོན་པ་ལྷུང་བཟེད་བཞག་ལ་གཡས་པས་ཁ་བཀབ་ནས་འདི་སྐད་ཅེས་བརྗོད་པར་བྱ་སྟེ། འདི་ནི་བསོད་སྙོམས་ཀྱི་ཟས་ལྷུང་བ་འདི་ནང་དུ་བཟེད་པར་བྱེད་པས་ལྷུང་བཟེད་ཅེས་བྱ་བ་ཁྱིམ་པའི་ཕ་ཕོར་མུ་སྟེགས་ཀྱི་སློང་ཕོར་ལས་ཁྱད་པར་དུ་གྱུར་པར་རབ་ཏུ་བྱུང་བའི་རྟགས་འདི་ཟས་ཀྱི་སྣོད་དུ་རུང་བ་བཞིན་རང་རྒྱུད་ཡོན་ཏན་གྱིས་སྣོད་དུ་རུང་བར་བྱེད་ཅིང༌། འདིའི་ནང་ནས་ཟས་ལ་ལོངས་སྤྱོད་པ་བཞིན་ཆོས་ཀྱི་ཟས་ལ་ལོངས་སྤྱོད་པའི་ཕྱིར་གནང་བ་ཡིན་སྙམ་པ་གྱིས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ལྷུང་བཟེད་ཟས་ལ་སྤྱད་པར་འོས་པ་དྲང་སྲོང་གི་སྣོད་འདི་སློང་བའི་སྣོད་དུ་བྱིན་གྱིས་བརླབ་བོ། །དེ་བཞིན་དུ་ལན་གཉིས་ལན་གསུམ་དུ་བཟླས། མཁན་པོས་ཐབས་ཡིན་ནོ། །སློབ་མས་ལེགས་སོ་ཞེས་བརྗོད་པར་བྱའོ། །དེ་ནི་ལྷུང་བཟེད་བྱིན་གྱིས་བརློབ་པའི་ཆོ་གའོ། །
དེའི་འོག་ཏུ་བསྙེན་པར་རྫོགས་པར་བྱ་བ་དེ་ཐོས་པའི་ཉེ་འཁོར་ལས་བཀར་ཏེ་མཐོང་བའི་ཉེ་འཁོར་དུ་ཐལ་མོ་སྦྱོར་དུ་བཅུག་ནས། ཚོགས་ལས་མངོན་དུ་ཕྱོགས་པས་བཞག་པར་བྱའོ། ༼ལྟུང་བ་གཤགས་བསྡམས་ལས་ལ་ལ་མ་འདུས་གངོ་དུ་མ་གྲུབ་ན་སྐབས་འདིར་བྱའོ། །མཆན༽དེའི་འོག་ཏུ་དགེ་སློང་ལས་བྱེད་པས་གསང་ཏེ་སྟོན་པའི་དགེ་སློང་ལ། མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བའི་གསང་ཏེ་སྟོན་པར་གསོལ་བ་བཏབ་པ་གང་ཡིན་ཞེས་དྲི་བར་བྱའོ། །གསང་ཏེ་སྟོན་པ་གང་ཡིན་པ་དེས་བདག་མིང་དགེ་སློང་འདི་ཞེས་བགྱི་བའོ། །ཞེས་བརྗོད་པར་བྱའོ། །དེའི་འོག་ཏུ་དགེ་སློང་ལས་བྱེད་པས་གསང་ཏེ་སྟོན་པའི་དགེ་སློང་ལ། མིང་འདི་ཞེས་བྱ་བ་ཁྱོད་མཁན་པོ་མིང་འདི་ཞེས་བྱ་བས། མིང་འདི་ཞེས་བྱ་བ་ལ་གསང་ཏེ་སྟོན་པར་སྤྲོའམ། ཞེས་སྤྲོ་བ་དྲི་བར་བྱའོ། །དེས་ཀྱང་སྤྲོ་ཞེས་བརྗོད་པར་བྱའོ། །དེ་ནི་གསང་ཏེ་སྟོན་པ་བཙལ་ཞིང་སྤྲོ་བ་དྲི་བའི་ཆོ་གའོ། །
དེའི་འོག་ཏུ་དགེ་སློང་ལས་བྱེད་པས་གསང་ཏེ་སྟོན་པར་བར་ཆད་དྲི་བའི་ཕྱིར་གསོལ་བ་འབའ་ཞིག་གི་ལས་བྱའོ། །འདི་ལྟར་བྱ་སྟེ། འདུག་ལ་འདི་སྐད་ཅེས་བརྗོད་པར་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས། མིང་འདི་ཞེས་བགྱི་བ་ལ་གསང་ཏེ་སྟོན་པར་སྤྲོ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་སློང་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་གསང་ཏེ་སྟོན་ཏོ། །འདི་ནི་གསོལ་བའོ། །དེ་ནི་གསང་ཏེ་སྟོན་པ་བསྐོ་བའི་ཆོ་ག་དང་ལས་སོ། །
དེའི་འོག་ཏུ་གསང་ཏེ་སྟོན་པའི་དགེ་སློང་གི་དཀྱིལ་འཁོར་བའི་ཕྱི་རོལ་ཏུ་༼དགེ་སློང་གཞན་ཞིག་ལ་ཁོ་བོ་ཕྱི་རོལ་དུ་ཕྱིན་པར་གཞུག་གོ །འདིའི་དགོས་པ་ནི་དེ་ལྟར་མ་བརྗོད་ན་ལས་གྲལ་ནས་མི་སྨྲ་བར་འགྲོ་བའི་ལྟུང་བྱེད་དུ་འགྱུར་བའི་ཕྱིར། །དེ་དགག་པའི་ཆེད་དུའོ། །མཆན༽སོང་ཏེ་བསྙེན་པར་རྫོགས་པར་བྱ་བ་དེ་ལ་བདག་ལ་ཕྱག་འཚལ་དུ་བཅུག་ནས་མདུན་དུ་ཙོག་ཙོག་པུར་འདུག་ཏུ་བཅུག་སྟེ། ཐལ་མོ་སྦྱོར་དུ་བཅུག་ནས་འདི་སྐད་ཅེས་བརྗོད་པར་བྱ་སྟེ། ཚེ་དང་ལྡན་པ་ཁྱོད་ཉོན་ཅིག །འདི་ནི་ཁྱོད་ཀྱི་བདེན་༼འབྱུང་བའི་མཐའ་གང་ཡིན་པ་དེ་དག་སྨྲ་བའི་ཁྱེད་བདེན་པར་སྨྲོས་ཤིག༽པའི་དུས། འདི་ནི་ཁྱོད་ཀྱི་འབྱུང་བའི་དུས་ཏེ། ཁོ་བོས་ཁྱོད་ལ་ཅུང་ཟད་དྲི་ཡིས་ཁྱོད་མ་མཛེས་པར་བྱོས་ལ་ཡིན་པ་ལ་ཡང་ཡིན་ཞེས་སྨྲོས་ཤིག །མ་ཡིན་པ་ལ་མ་ཡིན་ཞེས་ལན་ཐོབ་ཅིག །ཁྱོད་སྐྱེས་༼མགོ་གཅོག་པའི་ཚུལ་གྱིས་དྲིས་པས་མགོ་ཅོག་པ་ནི་ཐད་དུ་དྲིས་པའོ།༽པ་ཡིན་ནམ། དེས་སྐྱེས་པ་ལགས། ཞེས་བརྗོད་པར་བྱའོ། །
སྐྱེས་པའི་དབང་པོ་དང་ལྡན་ནམ། ལོ་ཉི་ཤུ་ལོན་ནམ། ཁྱོད་ཀྱིས་ཆོས་གོས་གསུམ་དང་ལྷུང་བཟེད་ཚང་ངམ། ཁྱོད་ཀྱི་ཕ་མ་གསོན་ནམ། ཁྱོད་ཕ་མས་གནང་ངམ། ཁྱོད་༼ཁྱིམ་ནས་སྐྱེས་པ་དང་མྱོས་པ་སོགས་ཀྱི་བྲན་ནམ་༽བྲན་མ་ཡིན་ནམ་༼ཡིན་ནམ་སོགས་ནི་བ་ཚིག་གིས་འདྲིའོ།༽ བརྐུས་པ་༼གྱ་ཚོམ་དུ་མཐུས་བཀུག །མཆན༽མ་ཡིན་ནམ། རྙེད་བརྩོན་༼གཏའ་མར་ཆུག་པའི་ཚུལ་གྱིས༽མ་ཡིན་ནམ། རྩོད་པ་ཅན་༼མི་དེ་ཉིད་རྩོད་གཞིར་གྱུར་པོ། མཆན༽མ་ཡིན་ནམ། བཙོང་པ་མིན་ནམ། རྒྱལ་པོས་བཀྲབས་པ་མ་ཡིན་ནམ། རྒྱལ་པོ་ལ་༼དགྲ་ཉིད་དུ་གནས་སམ། མཆན༽བསྡིགས་པ་མ་ཡིན་ནམ། རྒྱལ་པོ་ལ་གནོད་པའི་ལས་བྱས་པ་མ་ཡིན་ནམ། རྒྱལ་པོ་ལ་གནོད་པའི་ལས་བྱས་བྱེད་དུ་བཅུག་པ་མ་ཡིན་ནམ། ཆོམ་རྐུན་པར་༼འཇིག་རྟེན་པ་ཐམས་ཅད་ལ་༽གྲགས་པ་མ་ཡིན་ནམ། ཟ་༼མཐུ་ཉམས་པ་ས་བོན་མེད་པ༽མ་མ་ཡིན་ནམ། མ་ནིང་༼ལྔ་པཽ། མཆན༽མ་ཡིན་ནམ། དགེ་སློང་མ་སུན་ཕྱུང་༼ཕམ་པ་མ་བྱུང་བ་ལ་མི་ཚངས་པར་སྤྱོད་པས། མཆན༽བ་མ་ཡིན་ནམ། རྐུ་ཐབས་༼བདག་ཉིད་མ་རྫོགས་པ་ལ་དེར་ཤེས་པས་ལས་ལན་གཉིས་ཉམས་སུ་མྱོང་བའོ༽སུ་གནས་པ་མ་ཡིན་ནམ། ཐ་དད་དུ་གནས་པ་༼ཆོས་མིན་ཕྱོགས་སུ་སོང་བའི་ལྷ་སྦྱིན་ལྟ་བུ༽མ་ཡིན་ནམ། གནས་༼ཕམ་པས་ཉམས་པ། མཆན༽པར་མི་བྱ་བ་མ་ཡིན་ནམ། མུ་སྟེགས་༼ལྟ་བ་གཞན་དང་ལྡན། མཆན༽ཅན་མ་ཡིན་ནམ། མུ་སྟེགས་ཅན་ཞུགས་པ་མ་༼ལྟ་བ་མུ་སྟེགས་ཅན་ལ་རྟགས་དང་ཆ་ལུགས་ཆོས་འདི་པ་༽ཡིན་ནམ། ཕ་བསད་༼མིའི་འགྲོ་བར་སྐྱེས་པར་བསད་པ། མཆན༽པ་མ་ཡིན་ནམ། མ་བསད་པ་༼མི་ཡིས་འགྲོ་བར་སྐྱེས་པ༽མ་ཡིན་ནམ། དགྲ་བཅོམ་པ་༼མི་སློབ་པ༽བསད་པ་མ་ཡིན་ནམ། དགེ་འདུན་གྱི་དབྱེན་༼དབྱེ་བ་འདོད་པས་དགེ་སློང་བར་དུ༽བྱས་པ་མ་ཡིན་ནམ། དེ་བཞིན་གཤེགས་༼བསོད་པའི་བསམ་པས༽པ་ལ་ངན་སེམས་ཀྱི་ཁྲག་ཕྱུང་བ་མ་ཡིན་ནམ། ལ་པ་༼ཀླུ་ལ་སོགས་པ༽མ་ཡིན་ནམ། དུད་འགྲོ་༼དུད་འགྲོར་སྐྱེས་པ་མིའི་གཟུགས་སུ་འདུག་པ༽མ་ཡིན་ནམ། ཞེས་དྲི་བར་བྱའོ། །དེས་ཡིན་ནམ་ཞེས་དྲི་བ་ན་ལགས་ཞེས་བརྗོད་པར་བྱའོ། །མ་ཡིན་ནམ་ཞེས་དྲི་བ་ན་མ་ལགས་ཞེས་བརྗོད་པར་བྱའོ། །ཁྱོད་ལ་ལ་ལའི་བུ་ལོན་མང་ཡང་རུང་ཉུང་ཡང་རུང་ཅུང་ཟད་ཆགས་པ་མེད་དམ་ཡོད་ཟེར་ན། ཁྱོད་བསྙེན་པར་རྫོགས་ནས་འཇལ་ནུས་སམ། ནུས་ཟེར་ན། ཁྱོད་སྔོན་རབ་ཏུ་བྱུང་བ་མ་ཡིན་ནམ། ཁྱོད་ཕམ་པར་གྱུར་པ་བཞི་པོ་དག་ལས་ལྟུང་བ་གང་ཡང་རུང་བ་ཞིག་བྱུང་བ་མ་ཡིན་ནམ། མ་ཡིན་ཟེར་ན། ཁྱོད་བབས་པ་ན་བསླབ་པ་ལེགས་པར་ཕུལ་ལམ་༼སྔོན་རབ་ཏུ་བྱུང་ནས་བསླབ་པ་ཕུལ་ནས་ཁྱིམ་པར་བབས་པ་ལྟ་བུའོ༽ཞེས་དྲི་བར་བྱའོ། །
གལ་ཏེ་ལྟུང་བ་བྱུང་ངོ་ཟེར་ན་འོ་ན་སོང་ཞིག་ཞེས་བརྗོད་པར་བྱའོ། །གལ་ཏེ་སྔོན་རབ་ཏུ་བྱུང་བ་མ་ཡིན་ནོ་ཞེས་ཟེར་ན། ཇི་ལྟར་ཁྱོད་ད་ལྟ་རབ་ཏུ་བྱུང་བ་ཡིན་ནམ། ཁྱོད་ཀྱི་ཚངས་པར་སྤྱོད་པ་ལེགས་པར་སྤྱད་དམ། །ཞེས་ལེགས་པར་དྲི་བར་བྱའོ། །སྤྱད་ཟེར་ན། ཁྱོད་ཀྱི་མིང་ཅི། ཁྱོད་ཀྱི་མཁན་པོའི་༼རབ་བྱུང་དང་བསྙེན་རྫོགས་ཀྱི་མཁན་པོའི་མིང་གཉིས་ཀ་འོ༽མིང་ཅི་ཞེས་དྲི་བར་བྱའོ། །དེས་བདག་མིང་འདི་ཞེས་བགྱི་བ་ལགས། དོན་༼བྱ་བ་དེ་ལྟ་བུའི་ཁྱེད་ཀྱིས༽གྱི་སླད་དུ་མཚན་ནས་སྨོས་ཏེ་བདག་གི་མཁན་པོ་མཚན་འདི་ཞེས་བགྱི་བ་ལགས། ཞེས་བརྗོད་པར་བྱའོ། །
ཚེ་དང་ལྡན་པ་ཁྱོད་ཉོན་ཅིག །མི་རྣམས་ཀྱི་ལུས་ལ་ལུས་ཀྱི་ནད་རྣམ་པ་འདི་ལྟ་བུ་འདི་དག་འབྱུང་བ་འདི་ལྟ་སྟེ། མཛེ་དང༌། འབྲས་དང༌། ཕོལ་མིག་དང༌། འབྲུམ་ཕྲན་དང༌། ཤ་བཀྲ་དང༌། ཁྱི་རྔོ་དང༌། གཡན་པ་དང༌། གློག་པ་དང༌། རྐང་ཤུ་དང༌། སྐེམ་ནད་དང༌། སྐམ་པ་དང༌། རྗེད་བྱེད་དང༌། བཀྲེས་ངབ་དང༌། སྐྱ་བབ་དང༌། རྐང་བམ་དང༌། མཚན་བར་བརྡོལ་བ་དང༌། རིམས་དང༌། རིམས་དྲག་པོ་དང༌། རིམས་ཉིན་གཅིག་པ་དང༌། ཉིན་གཉིས་པ་དང༌། ཉིན་གསུམ་པ་དང༌། ཉིན་བཞི་པ་དང༌། འདུས་པ་དང༌། རིམས་ཉིན་རེ་བ་དང༌། རྟག་པའི་རིམས་དང༌། རིམས་ལྡང་དུབ་པ་དང༌། ཤུ་བ་དང༌། བསུད་པ་དང༌། སྐྱེར་བུ་དང༌། ལུད་པ་དང༌། དབུགས་མི་བདེ་བ་དང༌། ལྷོག་པ་དང༌། ཡན་ལག་ཏུ་ཟུག་པ་དང༌། སྐྲན་དང༌། ཁྲག་ནད་དང༌། མཁྲིས་ནད་དང༌། གཞང་འབྲུམ་དང༌། ག་བྲོ་བ་དང༌། ཆུས་འགགས་པ་དང༌། ངལ་བ་དང༌། ལུས་ཚ་བ་དང༌། རྩིབས་ལོགས་ཚ་བ་དང༌། ལུད་པ་དང༌། རུས་པ་ལ་ཟུག་པ་སྟེ། ལུས་ཀྱི་ནད་འདི་ལྟ་བུ་འདི་དག་ལས་གང་ཡང་རུང་བ་དང༌། འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་མེད་དམ། ཞེས་དྲི་བར་བྱའོ། །དེས་མ་མཆིས་ཞེས་བརྗོད་པར་བྱའོ། །
ཚེ་དང་ལྡན་པ་ཁྱོད་ཉོན་ཅིག །ཁྱོད་ལ་ད་ལྟ་ངས་དྲིས་པ་དེ་ཉིད་དགེ་འདུན་གྱི་དབུས་སུ་ཡང་འདྲི་ཞིང༌། དེར་ཡང་ཁྱོད་མ་མཛེམ་པར་བྱོས་ལ་ཡིན་པ་ལ་ཡིན་ཞེས་སྨྲོས་ཤིག །མ་ཡིན་པ་ལ་མ་ཡིན་ཞེས་ལན་ཐོབ་ཅིག །ཁྱོད་མ་བོས་ཀྱི་བར་དུ་མ་འོང་བར་སྡོད་ཅིག །ཅེས་བརྗོད་པར་བྱའོ། །དེ་ནི་གསང་ཏེ་བར་ཆད་དྲི་བའི་ཆོ་གའོ། །
དེའི་འོག་ཏུ་གསང་ཏེ་སྟོན་པའི་དགེ་སློང་གིས་རྒན་པའི་མཐའ་ལོགས་སུ་འགྲེང་སྟེ། འདུད་པ་༼ནི་མགོ་རྨད་ཅིང་ཐལ་མོ་སྦྱར་བ༽དང་བཅས་པས་འདི་སྐད་ཅེས་བརྗོད་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། བདག་གི་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ། བར་ཆད་ཀྱི་ཆོས་རྣམས་གསང་ཏེ་རྗེས་སུ་བསྟན་ན། དེ་ཡང་བར་ཆད་ཀྱི་ཆོས་རྣམས་ཡོངས་སུ་དག་གོ་ཞེས་ཁོ་ན་ཉིད་མཆིས་ན། ཅི་ཞིག་མཆིའམ་ཞེས་བརྗོད་པར་བྱའོ། །ཐམས་ཅད་ཀྱིས་གལ་ཏེ་ཡོངས་སུ་དག་ནའོ། །ཞེས་བརྗོད་པར་བྱའོ། །མི་བརྗོད་ན་འགལ་ཚབས་ཅན་དུ་འགྱུར་རོ། །དེ་ནི་ནང་དུ་འོང་བ་ཞུ་བའི་ཆོ་གའོ། །
དེའི་འོག་ཏུ་བསྙེན་པར་རྫོགས་པར་བྱ་བ་དེ་དཀྱིལ་འཁོར་པར་བཀུག་ནས། རྒན་པའི་མཐའ་ལོགས་སུ་ཕྱག་འཚལ་དུ་བཅུག་སྟེ། དགེ་སློང་ལས་བྱེད་པས་བསྙེན་པར་གསོལ་དུ་གཞུག་པར་བྱའོ། །འདི་ལྟར་གསོལ་ཏུ་གཞུག་པར་བྱ་སྟེ། དང་པོར་སྟོན་པ་ལ་ཕྱག་འཚལ་དུ་གཞུག་གོ །དེ་ནས་དགེ་འདུན་དང་སྔགས་རྗེས་ཀོས་བྱེད་དགོས་ན་སློབ་དཔོན་ལའང་ཕྱག་འཚལ་ལོ། །དེའི་འོག་ཏུ་རྒན་པའི་མཐའ་ལོགས་སུ་ཕྱག་འཚལ་དུ་བཅུག་སྟེ། ཕ་གུའི་སྟེང་དུ་རྩ་གཏིང་བ་ལ་རྟིང་པ་གཉིས་ཀྱིས་མནན་ནས་ཙོག་ཙོག་པུར་འདུག་ཏུ་བཅུག་སྟེ། ཐལ་མོ་སྦྱོར་དུ་བཅུག་ནས། འདི་སྐད་ཅེས་བརྗོད་པར་བྱ་སྟེ། དགེ་འདུན་༼ཞེས་པའི་ཚིག་ལ་སྙན་གཏོད་དོན་ལ་སེམས་གཏད་དོ་དེ་ལྟར་མ་བྱས་ན་ཆོ་ག་མི་ཆགས༽བཙུན་པ་རྣམས་གསན་དུ་གསོལ། བདག་མིང་འདི་ཞེས་བགྱི་བ་དོན་གྱི་སླད་དུ་མཚན་ནས་སྨོས་ཏེ། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ཏེ། བདག་མིང་འདི་ཞེས་བགྱི་བ། དོན་གྱིས་སླད་དུ་མཚན་ནས་སྨོས་ཏེ། མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་གསོལ་ན། དགེ་འདུན་བཙུན་པ་རྣམས་ཀྱིས་བདག་བསྙེན་པར་རྫོགས་པར་མཛད་དུ་གསོལ། ༼མྱ་ངན་ལས་འདས་པ་ལ་ཁད་ཉེ་བ༽ དགེ་འདུན་བཙུན་པ་རྣམས་ཀྱིས་བདག་དྲང་༼བསྙེན་པར་རྫོགས་པའི་སྡོམ་པ་དང་མི་ལྡན་པའི་ས་ནས་སྡོམ་པ་དང་ལྡན་པའི་སར༽དུ་གསོལ། དགེ་འདུན་བཙུན་པ་རྣམས་ཀྱིས་བདག་རྗེས་སུ་བཟུང་དུ་གསོལ། ༼སྔོན་མེད་པའི་སྡོམ་པ་སྦྱིན་པས༽ དགེ་འདུན་བཙུན་པ་རྣམས་ཀྱིས་བདག་ལ་རྗེས་སུ་བསྟན་དུ་གསོལ།༼འཁོར་བ་ལས་གྲོལ་བའི་ཐར་པའི་ལམ༽ ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་༼སྡུག་བསྔལ་གྱི་འདམ་དུ་བྱིང་བ་རྣམས་ཡོངས་སུ་སྐྱོབ་པར་མཛད་པས༽བརྩེ་བའི་སླད་དུ་བདག་ལ་ཐུགས་བརྩེ་བར་མཛད་དུ་གསོལ། དེ་བཞིན་དུ་ལན་གཉིས། ལན་གསུམ་དུ་བཟླས། དེ་ནི་བསྙེན་པར་རྫོགས་པར་གསོལ་བ་འདེབས་པའི་ཆོ་གའོ། །
དེའི་འོག་ཏུ་དགེ་སློང་༼བས་ཀུན་ནས་བླངས་ཏེ་བསྙེན་པར་རྫོགས་པར། མཆན༽ལས་བྱེད་པ་དགེ་འདུན་གྱིས་ནང་དུ་བར་ཆད་དྲི་བའི་ཕྱིར་གསོལ་བ་འབའ་ཞིག་གི་ལས་བྱའོ། །འདི་ལྟར་བྱ་སྟེ། འདུག་ལ་འདི་སྐད་ཅེས་བརྗོད་པར་བྱའོ། །དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ཏེ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། བདག་གིས་དགེ་འདུན་གྱིས་ནང་དུ་མཁན་པོ་མིང་འདི་ཞེས་བགྱི་བས་མིང་འདི་ཞེས་བགྱི་བ་ལ་བར་ཆད་ཀྱི་ཆོས་རྣམས་དྲི་བར་བྱའོ། །འདི་ནི་གསོལ་བའོ། །དེ་ནི་ནང་དུ་བར་ཆད་དྲི་བར་གསོལ་བའི་ཆོ་ག་དང་ལས་སོ། །༼ལས་སྔ་མ་ཐོས་སུ་མི་རུང་ལ་འདིར་རུང་བ་བར་ཆད་དང་མ་བྲལ་བ་དང་མ་བྲལ་བ་ལ་ནང་མིར་ཆུད་མི་ཆུད་དོ། །ཆོ་ག་དང་ལྡན་པར་བྱས་པས་སོ།༽
དེའི་འོག་ཏུ་དགེ་སློང་ལས་བྱེད་པས་དགེ་འདུན་གྱི་ནང་དུ་བར་ཆད་དྲི་བར་བྱའོ། །འདི་ལྟར་དྲི་བར་བྱ་སྟེ། ལས་བྱེད་པ་ལ་ཕྱག་འཚལ་ཏུ་བཅུག་ནས་མདུན་དུ་ཕ་གུའི་སྟེང་དུ་རྩ་གཏིང་བ་ལ་རྟིང་པ་གཉིས་ཀྱི་མནན་ནས་ཙོག་ཙོག་པུར་འདུག་ཏུ་བཅུག་ཏེ་ཐལ་མོ་སྦྱོར་དུ་བཅུག་ནས་འདི་སྐད་ཅེས་བརྗོད་པར་བྱ་སྟེ། ཚེ་དང་ལྡན་པ་ཁྱོད་ཉོན་ཅིག །འདི་ནི་ཁྱོད་ཀྱི་བདེན་པའི་དུས་ཅེས་པ་སོགས་ནས་བླངས་སོ། །ཅེས་པ་ནས་འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་མེད་དམ། ཞེས་པ་ཡན་ཆད་གོང་དུ་གསང་ཏེ་སྟོན་པ་དྲི་བའི་ཆོ་ག་གང་ཡིན་པ་དེ་རྗེས་སུ་བཟླས་ཏེ་བརྗོད་པར་བྱའོ། །དེས་མ་མཆིས་ཞེས་བརྗོད་པར་བྱའོ། །དེ་ནི་ནང་དུ་བར་ཆད་དྲི་བའི་ཆོ་གའོ། །
དེའི་འོག་ཏུ་དགེ་སློང་ལས་བྱེད་པས་གསོལ་བ་དང་བཞའི་ལས་མི་གཡོ་ཞིང་བཞག་པར་མི་འོས་པས་བསྙེན་པར་རྫོགས་པའི་དངོས་པོ་ཉིད་དུ་ཉེ་བར་བསྒྲུབ་པར་བྱའོ། །འདི་ལྟར་བསྒྲུབ་པར་བྱ་༼སྐབས་འདིར་མངོན་གྱུར་བཅུ་དང་ངེས་འབྱུང་གི་བསམ་པ་དགོས་ཚུལ་བསྒྲུབ་བྱ་ལ་བརྡ་སྤྲད༽སྟེ། དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ན། མིང་འདི་ཞེས་བགྱི་བའི་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ཏེ། སྐྱེས་པ་ཡང་ལགས། སྐྱེས་པའི་དབང་པོ་དང་ཡང་ལྡན། ལོ་ཉི་ཤུ་ཡང་ལོན། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང༌། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ་ཞེས་ཁོ་ན་ཉིད་མཆིས་ཏེ། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ནས་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་འཚལ་ནས། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལ་བསྙེན་པར་རྫོགས་པར་གསོལ་ཏེ། སྐྱེས་པ་ཡང་ལགས། སྐྱེས་པའི་དབང་པོ་དང་ཡང་ལྡན། ལོ་ཉི་ཤུ་ཡང་ལོན། འདིའི་ཆོས་གོས་གསུམ་དང་ལྷུང་བཟེད་ཀྱང་ཚང༌། བར་ཆད་ཀྱི་ཆོས་རྣམས་ཀྱང་ཡོངས་སུ་དག་གོ་ཞེས་ཁོ་ན་ཉིད་མཆིས་ཏེ། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་གསོལ་ན། དེའི་སླད་དུ་དགེ་འདུན་གྱིས་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལས་བསྙེན་པར་རྫོགས་པར་མཛད་ན། ཚེ་དང་ལྡན་པ་དག་མིང་འདི་ཞེས་བགྱི་བ་འདི། མཁན་པོ་མིང་འདི་ཞེས་བགྱི་བས་དགེ་འདུན་ལ་བསྙེན་པར་རྫོགས་པར་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །དེ་བཞིན་དུ་ལན་གཉིས་ལན་གསུམ་དུ་བཟླས་(དེའི་སླད་དུ་ཞེས་པའི་སྐབས་སུ་སྡོམ་པ་ཐོབ་པ་ཡིན་ཞེས་བརྡ་སྤྲད)སོ། །དེ་དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས། མིང་འདི་ཞེས་བགྱི་བ་འདི་མཁན་པོ་མིང་འདི་ཞེས་བགྱི་བས། དགེ་འདུན་ལས་བསྙེན་པར་རྫོགས་པར་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །དེ་ནི་བསྙེན་པར་རྫོགས་པ་ཉེ་བར་བསྒྲུབ་པའི་ཆོ་ག་དང་ལས་སོ། །༼ལས་བརྗོད་པའི་རིང་ལ་མཁན་སློབ་དགེ་འདུན་རྣམས་ཀྱི་ཆོ་གའི་ཚིག་དོན་ལ་རྣ་བ་དང་སེམས་མི་གཏོད་པར་གཉིད་ལོག་པ་དང་འཕྲོས་པ་བྲབ་ཤུབ་བྱས་ན་སྡོམ་པ་མི་ཆགས་པས་བསྒྲུབ་བྱ་བས་མ་བསླུས་པ་གལ་ཆེའོ།༽དེའི་འོག་ཏུ་སློབ་དཔོན་མ་ཡིན་པ་དགེ་སློང་གཞན་གང་རུང་བ་ཞིག་གིས་གྲིབ་ཚོད་གཞལ་བར་བྱ་ཞིང༌། སྐྱེས་བུ་རྐང་པ་དང་ཉིན་མཚན་གྱི་ཆ་དང་དུས་ཚོད་དང་ལོ་གང་ཡིན་པ་རིག་པར་བྱའོ། །དེ་ནི་གྲིབ་ཚོད་རིགས་པར་བྱ་བའི་ཆོ་གའོ། །
དེའི་འོག་ཏུ་དགེ་སློང་ལས་བྱེད་པས་གདམས་ངག་བརྗོད་པར་བྱ་སྟེ།
སྡོམ་ནི།
གནས་དང་ལྟུང་བ་དགེ་སྦྱོང་དང༌། །
མཆོག་འདོད་ཚུལ་མཉམ་ཚུལ་འབྲེལ་དང༌། །
དུལ་དང་དགོས་དང་མ་བརྗོད་དང༌། །
གུས་པ་དང་ནི་བསྒྲུབ་བྱའོ། །
ཚེ་དང་ལྡན་པ་མིང་འདི་ཞེས་བྱ་བ་ཁྱོད་ཉོན་ཅིག །བཞི་པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་དེ་ལྟར་རབ་ཏུ་བྱུང་བ་དང་བསྙེན་པར་རྫོགས་པར་དགེ་སློང་གི་གནས་སུ་གསུངས་པ་སྟེ། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང༌། བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ། །བཞི་གང་ཞེ་ན། གོས་ཀྱི་ནང་ན་ཕྱག་དར་ཁྲོད་ནི་ཉུང་བ་རྙེད་ཀྱང་སླ་བ་སྟེ། དེ་ལ་གནས་ནས་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ། །
མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་ཕྱག་དར་ཁྲོད་ཀྱི་གོས་ཀྱིས་འཚོ་བར་སྤྲོའམ། དེས་སྤྲོ་ཞེས་བརྗོད་པར་བྱའོ། །ལྷག་པར་རྙེད་ན་དར་རམ་རས་ཡུག་༼ཁྲུ་བཅུ་གཉིས༽ཆེན་ནམ། བེའུ་རས་སམ། དར་ལའམ། མོན་དར་རམ། བེའུ་རས་ཡུག་ཆེན་ནམ། བེའུ་རས་དམར་པོའམ། བེའུ་ཕྲུག་གམ། ལ་དམར་རམ། ཡུལ་ཀ་ཤི་ཀའི་རས་ཕྲན་ནམ། ཁ་དོག་རན་པའམ། ཁ་དོག་ངན་པའམ། བལ་གསོ་སམ། ཤ་ནའི་རས་སམ། ཟར་མའི་རས་སམ། རས་གསོ་སམ། དུ་ཀུ་ལའི་རས་སམ། ཀོ་ཏམ་པའི་རས་སམ། ཉི་འོག་གི་རས་སམ། གཞན་ཡང་གསོ་རུང་བ་གང་དགེ་འདུན་གང་ཟག་ལས་རྙེད་ན། དེ་ཡང་ཁྱོད་ཀྱིས་ལོང་ལ་ཚོད་ཟིན་པར་གྱིས་ཤིག །ཇི་ལྟར་ཁྱོད་གནས་པ་འདི་ལྟ་བུ་ལ་དམ་བཅའམ། དེས་དམ་བཅའོ། །ཞེས་བརྗོད་པར་བྱའོ། །
མིང་འདི་ཞེས་བྱ་བ་ཁྱོད་ཉོན་ཅིག །ཟས་ཀྱི་ནང་ན་བསོད་སྙོམས་ནི་རུང་བ་རྙེད་ཀྱང་སླ་བ་སྟེ། དེ་ལ་གནས་ནས་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོར་འགྱུར་རོ། །མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་བསོད་སྙོམས་ཀྱི་ཁ་ཟས་ཀྱིས་འཚོ་བར་སྤྲོའམ །དེས་སྤྲོ་ཞེས་བརྗོད་པར་བྱའོ། །ལྷག་པར་རྙེད་ན་འབྲས་ཆན་ནམ། སྐྱོ་མའམ། ཐུག་པའམ། ལྔ་སྟོན་ཞག་ལྔ་ལྔ་ལ་སྦྱོར་རམ། བརྒྱད་སྟོན་༼ཚེས་བརྒྱད་ལ་སྦྱོར་བ༽ནམ། བཅུ་བཞི་སྟོན་༼ཚེས་བཅུ་བཞི་ལ་སྦྱར་བ༽ནམ། ཉ་སྟོན་༼ཚེས་བཅོ་ལྔ༽ནམ། རྟག་རེས་༼དུས་རྟག་དུ་སྦྱོར་བའི་ཟས་སོ༽འཁོར་རམ། མགྲོན་དུ་བོས་པའམ། འཕྲལ་ལ་བོས་པའམ། སྤགས་པའམ། གཞན་ཡང་ཟས་རུང་བ་གང་དགེ་འདུན་གང་ཟག་ལས་རྙེད་ན་དེ་ཡང་ཁྱོད་ཀྱིས་ལོང་ལ་ཚོད་ཟིན་པར་གྱིས་ཤིགའདི་ལྟར་གནས་འདི་ལྟ་བུ་ལ་དམ་བཅའམ། དེས་དམ་བཅའོ་ཞེས་བརྗོད་པར་བྱའོ། །
མིང་འདི་ཞེས་བྱ་བ་ཁྱོད་ཉོན་ཅིག །གནས་མལ་གྱི་ནང་ནས་ཤིང་དྲུང་ནི་རུང་བ་འདི་རྙེད་ཀྱང་སླ་བ་སྟེ། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་དངོས་པོ་འགྱུར་རོ། །
མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་ཤིང་དྲུང་གི་གནས་མལ་གྱི་འཚོ་བར་སྤྲོའམ། དེས་སྤྲོ་ཞེས་བརྗོད་པར་བྱའོ། །ལྷག་པར་རྙེད་ན་ཁང་པའམ། སྔ་ཁང་ངམ།༼འཁོར་གྱི་ཁྱིམ༽ ཁང་པ་བརྩེགས་པའམ། བསིལ་༼བརྩེགས་མ་བདུན་ཡོད་པ༽ཁང་ངམ། སབ་མོས་༼འཁོར་ཡུག་དུ་སབ་མོས་འཁོར་བ༽བསྐོར་བའམ། བ་གམ་འམ། ཁང་བཟང་༼ཁོ་རང་ཁོར་ཡུག་ཏུ་སྲང་གི་བསྐོར་བ༽ངམ། སྒོ་ཁང་གི་སྟེང་གི་བསིལ་ཁང་ངམ་༼ཁང་ཐོག་དུ་ཤིང་ཡོན་པོ་ཡོལ་བས་བསྐོར་བ༽ ཁང་སྟེང་གི་ཡོལ་ཁང་ངམ། ཡོལ་ཁང་༼ཡོལ་བས་བསྐོར་བ༽ངམ། སྤང་ལེབ་ཁང་༼ཤིང་ལེབ་ཀྱི་ཁང་པ༽ངམ། ས་ཕུག་གམ། བྲག་ཕུག་གམ། རི་ཕུག་གམ།རྩའི་སྤྱིལ་པོའམ། ལོ་མའི་སྤྱིལ་བུའམ། འཆག་པར་བྱས་པའམ། འཆག་པར་མ་བྱས་པའམ། བྱ་སྐྱིབས་སུ་བྱས་པའམ། བྱ་སྐྱིབས་སུ་མ་བྱས་པའམ། གཞན་ཡང་གནས་མལ་རུང་བ་གང་དགེ་འདུན་ནམ། གང་ཟག་ལས་རྙེད་ན་དེ་ཡང་ཁྱོད་ཀྱིས་ལོང་ལ་ཚོད་ཟིན་པར་གྱིས་ཤིག །ཇི་ལྟར་ཁྱོད་གནས་འདི་ལྟ་བུ་དམ་འཆའམ། དེས་དམ་འཆའ་འོ་ཞེས་བརྗོད་པར་བྱའོ། །
མིང་འདི་ཞེས་བྱ་བ་ཁྱོད་ཉོན་ཅིག །སྨན་གྱི་ནང་ནས་བཀུས་ཏེ་བོར་བ་ནི་རུང་བ་རྙེད་ཀྱང་སླ་བ་སྟེ། དེ་ལ་གནས་ན་དགེ་སློང་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པའི་དགེ་སློང་གི་དངོས་པོར་འགྱུར་རོ། །མིང་འདི་ཞེས་བྱ་བ་ཁྱོད་ཇི་སྲིད་འཚོའི་བར་དུ་བཀུས་ཏེ་བོར་བའི་སྨན་གྱིས་འཚོ་བར་སྤྲོའམ། དེས་སྤྲོ་ཞེས་བརྗོད་པར་བྱའོ། །
ལྷག་པར་རྙེད་ན་ཞུན་མར་རམ། འབྲུ་མར་རམ། སྦྲང་རྩིའམ། བུ་རམ་གྱི་ཁུ་བའམ། དུས་སུ་རུང་བའམ། ཐུན་ཚོད་དུ་རུང་བའི་ཞག་བདུན་པའམ། འཚོ་བའི་བར་དུ་བཅང་བའི་རྩ་བའི་སྨན་ནམ། སྡོང་བུའི་སྨན་ནམ། ལོ་མའི་སྨན་ནམ། འབྲས་བུའི་སྨན་ནམ། གཞན་ཡང་སྨན་རུང་བ་གང་དགེ་འདུན་ནམ་གང་ཟག་ལས་རྙེད་ན་དེ་ཡང་ཁྱོད་ཀྱིས་ལོང་༼དེ་དག་གི་ཉམས་པ་བཞིའི་ནང་ནས་འཚོ་བ་ལ་ཉམས་པ་དགོས་པ་བསྟན༽ལ་ཚོད་ཟིན་གྱིས་ཤིག །ཇི་ལྟར་ཁྱོད་གནས་འདི་ལྟ་བུ་ལ་དམ་བཅའ་འམ། དེས་དམ་བཅའ་ཞེས་བརྗོད་པར་བྱའོ། །དེ་ནི་གནས་རྣམས་བརྗོད་པའོ། །
མིང་འདི་ཞེས་བགྱི་བ་ཁྱོད་ཉོན་ཅིག །བཞི་པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། དེ་ལྟར་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་གི་ལྟུང་བར་འགྱུར་བའི་ཆོས་སུ་གསུངས་ཏེ། དགེ་སློང་གི་དེ་བྱས་ན་བྱས་མ་ཐག་ཏུ་དགེ་སློང་དུ་མི་རུང་བར་འགྱུར། དགེ་སྦྱོང་དུ་མི་རུང༌། ཤཱཀྱའི་སྲས་སུ་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ཏེ། དེའི་དགེ་སྦྱོང་གི་ཚུལ་ཞིག་པར་འགྱུར་ཞིང༌། ཉམས་པ། བཅོམ་པ། ལྟུང་བ། ཕམ་པར་གྱུར་བ་ཏེ། དེའི་དགེ་སློང་གི་ཚུལ་ཕྱིར་བླང་དུ་མེད་པར་འགྱུར་རོ། །འདི་ལྟ་སྟེ། དཔེར་ན་ཤིང་ཏ་ལ་མགོ་གཅད་ན་སྔོན་པོར་འགྱུར་དུ་མི་རུང་ལ། འཕེལ་ཞིང་རྒྱས་པ་དང་ཡངས་པར་འགྱུར་དུ་མི་རུང་བ་བཞིན་ནོ། །བཞི་གང་ཞེ་ན། འདོད་པ་༼འདོད་ཡོན་ལྔ་ལ་ཆགས་པ༽དང༌། འདོད་པ་༼འདོད་ཡོན་ལ་ཉེས་པ་ཡོད་པར་ཤེས་ཀྱང་དེ་བདག་གིར་བྱས་པ་༽ལ་ཞེན་པ་དང༌། འདོད་པ་ལ་༼དེ་ལ་སེམས་རྩུབ་ཅིང་གསལ་བ་༽འཆུམས་པ་དང༌། འདོད་པ་ལ་ལྷག་པར་ཞེན་པ་ནི་བཅོམ་ལྡན་འདས་ཀྱི་རྣམ་གྲངས་དུ་མས་སྨད་དོ། །འདོད་པ་སྤངས་པ་ནི། བསྔགས་ཏེ་༼མ་འོངས་པ་མི་འདོད་པ་ལ། ད་ལྟར་དེ་ལྟ་ལྟོས་པ་མེད་པས་རྒྱུན་ཞུགས་ཀྱི་སྤངས་པ་ཕྱིར་འོང་གི་སྤངས་པ༽བོར་བ་དང་བཙལ་བ་དང་ཟད་པ་དང་འདོད་ཆགས་དང་བྲལ་བ་དང་འོགག་པ་དང་ཉེ་བར་༼དགྲ་བཅོམ་ཀྱི་སྤངས་པ༽ཞི་བ་དང་ནུབ་པ་ནི་༼མྱ་ངན་ལས་འདས་པ༽བསྟོད་དོ་བཀུར་རོ་བསྔགས་སོ། །སྙན་པར་བརྗོད་དོ། །
ཚེ་དང་ལྡན་པ་ཁྱོད་དེང་ཕྱིན་ཆད་ཆགས་པའི་སེམས་ཀྱིས་བུད་མེད་ཀྱི་ཡུལ་ལ་མིག་མི་བལྟས་ཏེ། མིག་གིས་བལྟ་བར་ཡང་མི་བྱ་ན་གཉིས་ཀྱིས་གཉིས་སྤྲད་དེ་མི་ཚངས་པར་སྤྱོད་པའི་འཁྲིག་པའི་ཆོས་བསྟེན་པ་ལྟ་སྨོས་ཀྱང་ཅི་དགོས། ཚེ་དང་ལྡན་པ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། ཡང་དགེ་སློང་གང་དགེ་སློང་རྣམས་དང་ལྷན་ཅིག་བསླབ་པ་མཚུངས་༼བསླབ་པ་རང་གི་ངོ་བོ་མ་ཉམས་པ་སྲུང་བྱ་ལྟུང་བའི་ངོ་བོ་མ་ཉམས་པ། སོ་སོ་ཐར་པའི་མདོ་ཉན་པ་ལ་དབང་བར་ཉམས་པས་ཉམས་པ་གསུམ་གྱི་མཚུངས་པ༽པར་གྱུར་པས། བསླབ་པ་ལ་ཕུལ་བསླབ་པ་ཉམས་པར་མ་བྱས་པར་མི་ཚངས་པར་སྤྱོད་པ་འཁྲིག་པ་ལས་བྱུང་བའི་ཆོས་བསྟེན་ན། ཐ་ན་དུད་འགྲོའི་སྐྱེ་གནས་སུ་སྐྱེས་པ་དང་ལྷན་ཅིག་ཀྱང་རུང་སྟེ། དགེ་སློང་དེ་ཡང་ཕམ་པར་གྱུར་པ་ཡིན་གྱི་གནས་པར་མི་བྱའོ། །ཞེས་བྱ་བ་འདི་བཀའ་སྩལ་ཏེ། དགེ་སློང་གིས་གནས་དེ་ལྟ་བུ་བྱས་ན་བྱས་མ་ཐག་ཏུ་དགེ་སློང་དུ་མི་རུང་བར་འགྱུར། དགེ་སྦྱོང་དུ་མི་རུང༌། ཤཱཀྱའི་སྲས་སུ་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ཏེ། དེའི་དགེ་སྦྱོང་གི་ཚུལ་ཞིག་པར་འགྱུར་ཞིང༌། ཉམས་པ། བཅོམ་པ། ལྟུང་བ། ཕམ་པར་འགྱུར་བ་སྟེ། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ། །འདི་ལྟ་སྟེ། དཔེར་ན་ཤིང་ཏ་ལའི་མགོ་གཅད་ན་སྔོན་པོར་འགྱུར་དུ་མི་རུང་ལ། འཕེལ་ཞིང་རྒྱས་པ་དང་ཡངས་པར་འགྱུར་དུ་མི་རུང་བ་བཞིན་ནོ། །དེང་ཕྱིན་ཆད་ཁྱོད་སྤྱད་པ་མ་ཡིན་པ་དང༌། བྱ་བ་ཡིན་པ་དང༌། སྤྱད་པ་མ་ཡིན་པ་སྤང་བ་དེ་ལ་དྲན་པ་དང་བག་ཡོད་པས་སེམས་ཤིན་ཏུ་བསྲུང་བས་བརྩོན་པར་གྱིས་ཤིག །དེ་ལྟར་ཁྱོད་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་ཅེས་བརྗོད་པར་བྱའོ། །
ཚེ་དང་ལྡན་པ་ཁྱོད་ཉོན་ཅིག །མ་བྱིན་པར་ལེན་པ་ནི་བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ། །མ་བྱིན་པར་ལེན་པ་སྤངས་པ་ནི། བསྟོད་དོ་བཀུར་རོ་བསྔགས་སོ། །བསྙན་པར་བརྗོད་དོ། །ཚེ་དང་ལྡན་པ་ཁྱོད་དེང་ཕྱིན་ཆད་བརྐུ་སེམས་ཀྱིས་གཞན་གྱི་ཏིལ་གྱི་ཕུབ་མ་ཡང་མ་བྱིན་པར་མི་བླང་ན། མ་ཤ་ཀ་ལྔའམ། མ་ཤ་ཀ་ལྔ་ལས་ལྷག་པ་ལྟ་སྨོས་ཀྱང་ཅི་དགོས། ཚེ་དང་ལྡན་པ། བཅོམ་ལྡན་འདས་དེ་བཞིན་གཤགེས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟགིས་པ་དེས། ཡང་དགེ་སློང་གང་གཞན་དག་གི་དྲུང་ན་འདུག་པའམ། དགོན་པ་ན་འདུག་པ། མ་བྱིན་པ། བརྐུ་བའི་གྲངས་སུ་གཏོགས་པ། བླངས་ན་ཅི་ཙམ་མ་བྱིན་པར་བླངས་པས་དེ་རྒྱལ་པོའམ་བློན་པོ་ཆེན་པོས་བཟུང་ནས་དེ་ལ་འདི་སྐད་དུ། ཀྱེ་མི་ཁྱོད་ནི་རྐུན་མའོ། །བྱིས་པའོ། །བླུན་པོའོ། །བརྐུ་བའོ་ཞེས་ཟེར་ཞིང་གསོད་དམ་འཆིང་ངམ། གས་ཀྱང་རུང་སྟེ། དགེ་སློང་དེ་ལྟར་མ་བྱིན་པར་ལེན་ན་དགེ་སློང་དེ་ཡང་ཕམ་པར་གྱུར་པ་ཡིན་གྱི་གནས་པར་མི་བྱའོ། །ཞེས་བྱ་བ་འདི་བཀའ་སྩལ་ཏེ། དགེ་སློང་གི་གནས་དེ་ལྟ་བུ་བྱས་ན་བྱས་མ་ཐག་ཏུ་དགེ་སློང་གིས་མི་རུང་བར་འགྱུར། དགེ་སྦྱོང་དུ་མི་རུང༌། ཤཱཀྱའི་སྲས་སུ་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ཏེ། དེའི་དགེ་སློང་གི་ཚུལ་ཞིག་པར་འགྱུར་ཞིང༌། ཉམས་པ། བཅོམ་པ། ལྟུང་བ། ཕམ་པར་འགྱུར་བ་སྟེ། དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ། །འདི་ལྟ་སྟེ།དཔེར་ན་ཤིང་ཏ་ལའི་མགོ་གཅོད་ན་སྔོན་པོར་འགྱུར་དུ་མི་རུང་ལ། འཕེལ་ཞིང་རྒྱས་པ་དང་ཡངས་པར་འགྱུར་དུ་མི་རུང་བ་བཞིན་ནོ། །དེང་ཕྱིན་ཆད་ཁྱོད་སྤྱོད་པ་མ་ཡིན་པ་དང༌། བྱ་བ་མ་ཡིན་པ་དང༌། སྤྱད་པ་མ་ཡིན་པ་ཡངས་པ་དེ་ལ་དྲན་པ་དང་བག་ཡོད་པས་སེམས་ཤིན་ཏུ་སྲུང་བར་བརྩོན་པར་གྱིས་ཤིག །ཇི་ལྟར་ཁྱོད་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་ཅེས་བརྗོད་པར་བྱའོ། །
ཚེ་དང་ལྡན་པ་ཁྱོད་ཉོན་ཅིག །སྲོག་གཅོད་པ་ནི་བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ། །སྲོག་གཅོད་པ་སྤངས་པ་ནི་བསྟོད་དོ་བཀུར་རོ་བསྔགས་སོ། །སྙན་པར་བརྗོད་དོ། །དེང་ཕྱིན་ཆད་ཚེ་དང་ལྡན་པ་ཁྱོད་ཀྱིས་བསམས་བཞིན་དུ་སྲོག་ཆགས་གྲོག་སྦུར་ཡང་བསད་པར་མི་བྱ་ན། མིའམ་མིར་ཆགས་༼མིའི་མངལ་དུ་སྲོག་ཡིད་ཀྱི་དབང་པོ་ཙམ་འདོད་པ༽པ་ལྟ་སྨོས་ཀྱང་ཅི་དགོས། ཚེ་དང་ལྡན་པ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པ་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། ཡང་དགེ་སློང་གང་མིའམ་མིར་ཆགས་པ་ལ་བསམ་བཞིན་དུ། རང་གིས་ལག་བདར་ཏེ་སྲོག་གཅོད་དམ། དེ་ལ་མཚོན་བྱིན་ནམ། དེ་ལ་མཚོན་ཐོགས་པ་གཉེར་རམ། དེ་ལ་འཆིར་བཅུག་གམ། དེ་ལ་འཆི་བའི་བསྔགས་པ་བརྗོད་ཀྱང་རུང་སྟེ། དེ་ལ་འདི་སྐད་ཅེས། ཀྱེ་མི་ཁྱོད་འཚོ་བ་སྡིག་པ་མི་གཙང་བ་ངན་པ་འདིས་ཅི་ཞིག་བྱ། ཀྱེ་མི་ཁྱོད་གསོན་པ་བས་ཤི་བ་སླའོ། །ཞེས་ཟེར་ཞིང་སེམས་ཀྱི་འདོད་པ་དང་སེམས་ཀྱི་ཀུན་ཏུ་རྟོག་པ་དག་གིས་རྣམ་གྲངས་དུ་མས་དེ་འཆིར་བཅུག་གམ། དེ་ལ་འཆི་བའི་བསྔགས་པ་བརྗོད་དེ། དེ་ཡང་རྩོམ་པ་དེས་དུས་བྱས་ན་དགེ་སློང་དེ་ཡང་ཕམ་པར་འགྱུར་བ་ཡིན་གྱི་གནས་པར་མི་བྱའོ། །ཞེས་བྱ་བ་འདི་བཀའ་སྩལ་ཏེ །དགེ་སློང་གི་གནས་དེ་ལྟ་བུ་བྱས་ན་བྱས་མ་ཐག་ཏུ་དགེ་སློང་དུ་མི་རུང་བར་འགྱུར། དགེ་སྦྱོང་དུ་མི་རུང༌། ཤཱཀྱའི་སྲས་སུ་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ཏེ། དེའི་དགེ་སློང་གི་ཚུལ་ཞིག་པར་འགྱུར་ཞིང༌། ཉམས་པ། བཅོམ་པ། ལྟུང་བ། ཕམ་པར་འགྱུར་བ་སྟེ་དེའི་དགེ་སྦྱོང་གི་ཚུལ་ཕྱིར་བླང་དུ་མེད་པར་འགྱུར་རོ། །འདི་ལྟ་སྟེ།དཔེར་ན་ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ་འཕེལ་ཞིང་རྒྱས་པ་དང་ཡངས་པར་འགྱུར་དུ་མི་རུང་བ་བཞིན་ནོ། །དེང་ཕྱིན་ཆད་ཁྱོད་སྤྱད་པ་མ་ཡིན་པ་དང༌། བྱ་བ་མ་ཡིན་པ་དང༌། སྤྱད་པ་མ་ཡིན་པ་དང༌། སྤྱད་པ་མ་ཡིན་པ་སྤང་བ་དེ་ལ་དྲན་པ་དང་བག་ཡོད་པས་སེམས་ཤིན་ཏུ་བརྩོན་པར་གྱིས་ཤིག །ཇི་ལྟར་ཁྱོད་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་ཅེས་བརྗོད་པར་བྱའོ། །ཚེ་དང་ལྡན་པ་ཁྱོད་ཉོན་ཅིགབརྫུན་དུ་སྨྲ་བ་ནི་བཅོམ་ལྡན་འདས་ཀྱིས་རྣམ་གྲངས་དུ་མས་སྨད་དོ། །རྫུན་དུ་སྨྲ་བ་སྤངས་པ་ནི་བསྟོད་དོ་བཀུར་རོ་བསྔགས་སོ་སྙན་པར་བརྗོད་དོ། །
ཚེ་དང་ལྡན་པ་ཁྱོད་དེང་ཕྱིན་ཆད་ཐ་ན་བཞད་གད་བྱ་བར་བསམས་ཏེ་ཤེས་བཞིན་དུ་རྫུན་དུ་སྨྲ་བར་ཡང་མི་བྱ་ན། བསམས་བཞིན་དུ་མིའི་ཆོས་བླ་མ་སྨྲ་བ་ལྟ་སྨོས་ཀྱང་ཅི་དགོས། ཚེ་དང་ལྡན་པ། བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། ཡང་དགེ་སློང་གང་མངོན་པར་མི་ཤེས་ཤིང་ཡོངས་སུ་མི་ཤེས་ལ། མིའི་ཆོས་བླ་མ་དང་མཐའ་༼མྱ་ངན་ལས་འདས་པ༽དང་ཐོབ་པ་དང་ཤེས་པ་དང༌། ཤེས་པ་༼བདེན་པ་བཞི་ཤེས་པ༽དང༌། མཐོང་བ་༼བདེན་བཞི༽དང༌། རེག་པར་༼བསམ་གཏན་བཞིའི་བདེ་བ་ལ༽སྤྱོད་པ་མེད་ལ་མེད་བཞིན་དུ་འདི་ཤེས་སོ། །འདི་མཐོང་ངོ་ཞེས་ཁས་འཆེས་པ་ལས་དེ་ལྟུང་བ་བྱུང་བ་རྣམ་པར་དག་པར་འདོད་ནས་དུས་གཞན་ཞིག་ན་དྲིས་ཀྱང་རུང་མ་དྲིས་ཀྱང་རུང་སྟེ། འདི་སྐད་ཅེས་ཚེ་དང་ལྡན་པ་དག་བདག་གིས་ནི་མི་ཤེས་པར་མི་ཤེས་སོ་ཞེས་སྨྲས། མ་མཐོང་བར་མ་མཐོང་ངོ་ཞེས་སྨྲས་ཏེ། གསོག་གསོབ་རྫུན་དུ་སྨྲོས་ཞེས་ཟེར་ན་མངོན་པའི་ང་རྒྱལ་མ་གཏོགས་ཏེ། དགེ་སློང་དེ་ཡང་ཕམ་པར་འགྱུར་བ་ཡིན་གྱི་གནས་པར་མི་བྱའོ་ཞེས་བྱ་བ་འདི་བཀའ་སྩལ་ཏེ། ཅི་ཞིག་ཤེས་ཞེ་ན། སྡུག་བསྔལ་ཤེས་སོ། །ཀུན་འབྱུང་བ་དང༌། འོགག་པ་དང༌། ལམ་ཤེས་སོ། །ཅི་ཞིག་མཐོང་ཞེས་ན། ལྷ་རྣམས་མཐོང་ངོ༌། ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་༼ལྷའི་རོལ་མོ་བྱེད་པ་༽རྣམས་དང༌། མིའམ་༼དུད་འགྲོ་མིའི་རྣམ་པ་༽ཅི་རྣམས་དང༌། ལྟོ་འཕྱེ་ཆེན་༼ཀླུ་ཆེན༽པོ་རྣམས་དང༌། ཡི་དྭགས་རྣམས་དང༌། ཤ་ཟ་༼ཡི་དྭགས་ཀྱི་བྱེ་བྲག༽རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། དུར་ཁྲོད་ཀྱི་ཤ་ཟ་རྣམས་མཐོང་ངོ༌། །ལྷ་རྣམས་ཀྱིས་ཀྱང་བདག་མཐོང་ངོ༌། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྷིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། དུར་ཁྲོད་ཀྱི་ཤ་ཟ་རྣམས་ཀྱིས་བདག་མཐོང་ངོ༌། །ལྷ་རྣམས་ཀྱི་སྒྲ་ཐོས་སོ། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། དུར་ཁྲོད་ཀྱི་ཤ་ཟ་རྣམས་ཀྱིས་ཀྱང་བདག་གི་སྒྲ་ཐོས་སོ། །ལྷ་རྣམས་ལྟ་བའི་ཕྱིར་འགྲོའོ། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མི་འམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། དུར་ཁྲོད་ཀྱི་ཤ་ཟ་རྣམས་ལྟ་བའི་ཕྱིར་འགྲོའོ། །ལྷ་རྣམས་བདག་བལྟ་བའི་ཕྱིར་འགྲོའོ། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། དུར་ཁྲོད་ཀྱི་ཤ་ཟ་རྣམས་བདག་ལྟ་བའི་ཕྱིར་འོང་ངོ༌། །ལྷ་རྣམས་དང་ལྷན་ཅིག་གཏམ་འདྲི་བར་བྱེད། ཕེབས་པར་སྨྲ་བར་བྱེད། སོ་སོར་ཀུན་དགའ་བར་རྟག་ཏུ་ཡང་ལྷན་ཅིག་གནས་པར་བྱེད་དོ། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། དུར་ཁྲོད་ཀྱིས་ཤ་ཟ་རྣམས་དང་ལྷན་ཅིག་གཏམ་འདྲི་བར་བྱེད། ཕེབས་པར་སྨྲ་བར་བྱེད། སོ་སོར་ཀུན་དགའ་བར་བྱེད། རྟག་ཏུ་ཡང་ལྷན་ཅིག་གནས་པར་བྱེད་དོ། །ལྷ་རྣམས་བདག་དང་ལྷན་ཅིག་གཏམ་འདྲི་བར་བྱེད། ཕེབས་པར་སྨྲ་བར་བྱེད། སོ་སོར་ཀུན་ཏུ་དགའ་བར་བྱེད། རྟག་ཏུ་ཡང་ལྷན་ཅིག་གནས་པར་བྱེད་དོ། །ཀླུ་རྣམས་དང༌། གནོད་སྦྱིན་རྣམས་དང༌། ནམ་མཁའ་ལྡིང་རྣམས་དང༌། དྲི་ཟ་རྣམས་དང༌། མིའམ་ཅི་རྣམས་དང༌། ལྟོ་འཕྱེ་ཆེན་པོ་རྣམས་དང༌། ཡི་དྭགས་རྣམས་དང༌། ཤ་ཟ་རྣམས་དང༌། གྲུལ་བུམ་རྣམས་དང༌། སྲུལ་པོ་རྣམས་དང༌། ལུས་སྲུལ་པོ་རྣམས་དང༌། དུར་ཁྲོད་ཀྱི་ཤ་ཟ་རྣམས་དང་ལྷན་ཅིག་གཏམ་འདྲི་བར་བྱེད། ཕེབས་པར་སྨྲ་བར་བྱེད། སོ་སོར་ཀུན་དགའ་བར་བྱེད། རྟག་ཏུ་ཡང་ལྷན་ཅིག་གནས་པར་བྱེད་དོ། །མ་ཐོབ་བཞིན་དུ་བདག་གིས་མི་རྟག་པའི་འདུ་ཤེས་དང༌། མི་རྟག་པ་ལ་སྡུག་བསྔལ་བའི་འདུ་ཤེས་དང༌། སྡུག་བསྔལ་བ་ལ་བདག་མེད་པའི་འདུ་ཤེས་དང༌། ཟས་ལ་མི་མཐུན་པའི་འདུ་ཤེས་དང༌། འཇིག་རྟེན་ཐམས་ཅད་མངོན་པར་མི་དགའ་བའི་འདུ་ཤེས་དང༌། ཉེས་དམིགས་ཀྱི་འདུ་ཤེས་དང༌། སྤོང་བའི་འདུ་ཤེས་དང༌། འདོད་ཆགས་དང་བྲལ་བའི་འདུ་ཤེས་དང༌། འོགག་པའི་འདུ་ཤེས་དང༌། འཆི་བའི་འདུ་ཤེས་དང༌། མི་སྡུག་པའི་འདུ་ཤེས་དང༌། རྣམ་པར་བརྔོས་པའི་འདུ་ཤེས་དང༌། རྣམ་པར་གནགས་པའི་འདུ་ཤེས་དང༌། རྣམ་པར་བམ་པའི་འདུ་ཤེས་དང༌། རྣམ་པར་འབུས་གཞིགས་པའི་འདུ་ཤེས་དང༌། རྣམ་པར་ཟོས་པའི་འདུ་ཤེས་དང༌། རྣམ་པར་དམར་བའི་འདུ་ཤེས་དང༌། རྣམ་པར་འཐོར་བའི་འདུ་ཤེས་དང༌། རུས་གོང་གི་འདུ་ཤེས་དང༌། སྟོང་པ་ཉིད་དུ་སོ་སོར་རྟོགས་པའི་འདུ་ཤེས་སོ། །མ་ཐོབ་བཞིན་དུ་བདག་གིས་བསམ་གཏན་དང་པོ་དང༌། གཉིས་པ་དང༌། གསུམ་པ་དང༌། བཞི་པ་དང༌། བྱམས་པ་དང༌། སྙིང་རྗེ་དང༌། དགའ་བ་དང༌། བཏང་སྙོམས་དང༌། ནམ་མཁའ་མཐའ་ཡས་ཀྱི་སྐྱེ་མཆེད་དང༌། རྣམ་ཤེས་མཐའ་ཡས་ཀྱི་སྐྱེ་མཆེད་དང༌། ཅུང་ཟད་མེད་པའི་སྐྱེ་མཆེད་དང༌། འདུ་ཤེས་མེད་འདུ་ཤེས་མེད་མིན་གྱི་སྐྱེ་མཆེད། རྒྱུན་དུ་ཞུགས་པའི་འབྲས་བུ་དང༌། ལན་གཅིག་ཕྱིར་འོང་བའི་འབྲས་བུ་དང༌། ཕྱིར་མི་འོང་བའི་འབྲས་བུ་དང༌། དགྲ་བཅོམ་པ་ཉིད་ཀྱི་འབྲས་བུ་དང༌། རྫུ་༼ནམ་མཁར་འགྲོ་བ་སོགས་༽འཕྲུལ་གྱི་ཡུལ་དང༌། ལྷའི་གནང་བ་དང༌། སེམས་ཀྱི་༼གཞན་གྱི༽རྣམ་གྲངས་དང༌། སྔོན་གྱི་གནས་དང༌། འཆི་འཕོ་དང༌། སྐྱེ་བ་དང༌། ཟག་པ་ཟད་པ་ཐབོ་བོ། །བདག་ནི་དགྲ་བཅོམ་པ་རྣམ་པར་ཐར་པ་བརྒྱད་ལ་བསམ་གཏན་དང་༼ཉོན་མོངས་དང་སྙོམས་འཇུག་གི་སྒྲིབ་པ༽གཉིས་ཀའི་ཆ་ལས་རྣམ་པར་གྲོལ་བ་ཡིན་ནོ། །ཞེས་བྱ་བ་སྟེ། དགེ་སློང་གི་གནས་འདི་ལྟ་བུ་བྱས་ན་བྱས་མ་ཐག་ཏུ་དགེ་སློང་དུ་མི་རུང་བར་འགྱུར། དགེ་སྦྱོང་དུ་མི་རུང༌། ཤཱཀྱའི་སྲས་སུ་མི་རུང༌། དགེ་སློང་གི་དངོས་པོ་ལས་ཉམས་པར་འགྱུར་ཏེ་དེའི་དགེ་སྦྱོང་གི་ཚུལ་ཞིག་པར་འགྱུར་ཞིང༌། ཉམས་པ། བཅོམ་པ། ལྟུང་བ། ཕམ་པར་འགྱུར་བ་སྟེ། དེའི་དགེ་སློང་གི་ཚུལ་ཕྱིར་བླང་དུ་མེད་པར་འགྱུར་རོ། །
འདི་ལྟ་སྟེ། དཔརེ་ན་ཤིང་ཏ་ལའི་མགོ་བཅད་ན་སྔོན་པོར་འགྱུར་དུ་མི་རུང་ལ། འཕེལ་ཞིང་རྒྱས་པ་དང་ཡངས་པར་འགྱུར་དུ་མི་རུང་བ་བཞིན་ནོ། །དེང་ཕྱི་ནང་ཁྱོད་སྤྱད་པ་མ་ཡིན་པ་དང༌། བྱ་བ་མ་ཡིན་པ་དང༌། སྤྱད་པ་མ་ཡིན་པ་ཡང་བ་དེ་དག་ལ་དྲན་པ་དང་བག་ཡོད་པས་སེམས་ཤིན་ཏུ་བསྲུང་བར་བརྩོན་པར་གྱིས་ཤིགཇི་ལྟར་ཁྱོད་གནས་འདི་ལྟ་བུ་ལ་མི་སྤྱོད་དམ། དེས་མི་སྤྱོད་ཅེས་བརྗོད་པར་བྱའོ། །དེ་ནི་ལྟུང་བར་༼དེ་དག་གི་ཚུལ་ཁྲིམས་མ་ཉམས་པ་དགོས་པ་དེ་བསྟན༽འགྱུར་བའི་ཆོས་རྣམས་བརྗོད་པའོ། །
ཚེ་དང་ལྡན་པ་ཁྱོད་ཉོན་ཅིག །བཞི་པོ་འདི་དག་ནི་བཅོམ་ལྡན་འདས་དེ་བཞིན་གཤགེས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟགིས་པ་དེས། དེ་ལྟར་རབ་བྱུང་བ་དང༌། བསྙེན་པར་རྫོགས་པ་དགེ་སློང་གི་དགེ་སྦྱོང་དུ་བྱེད་པའི་ཆོས་སུ་གསུངས་ཏེ། བཞི་གང་ཞེ་ན། ཚེ་དང་ལྡན་པ་ཁྱོད་ཀྱིས་གཤེ་ཡང་སླར་མི་གཤེ་བར་བྱ་བ་དང༌། ཁྲོས་ཀྱང་སླར་མི་ཁྲོ་བར་བྱ་བ་དང༌། བརྡེག་ཀྱང་སླར་མི་བརྡེག་པར་བྱ་བ་དང༌། མཚང་བྲུས་ཀྱང་སླར་མི་འབྲུ་བར་བྱའོ། །ཇི་ལྟར་ཁྱོད་ཀྱི་གནས་འདི་ལྟ་བུ་ལ་སྤྱོད་དམ། དེས་ཀྱང་སྤྱོད་ཅེས་བརྗོད་པར་བྱའོ། །དེ་ནི་དགེ་སྦྱོང་དུ་བྱེད་པའི་ཆོས་རྣམས་བརྗོད་པའོ། །
ཚེ་དང་ལྡན་པ་ཁྱོད་ཉོན་ཅིག ཁྱོད་སྔོན་བདག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་བ་དང་བསྙེན་པར་རྫོགས་པར་དགེ་སློང་གི་དངོས་པོ་ཐོབ་ན་ཅི་མ་རུང་སྙམ་དུ་སྨོན་པ་གང་ཡིན་པ་དེ། ད་ཁྱོད་མཁན་པོར་འོས་པ་དང་སློབ་དཔོན་དུ་འོས་པ་གཉིས་དང༌། དགེ་འདུན་མཐུན་པ་དང༌། གསོལ་བ་དང་བཞིའི་ལས་མི་གཡོ་ཞིང་བཞག་པར་མི་འོས་པར་རབ་ཏུ་བྱུང་ཞིང་བསྙེན་པར་རྫོགས་སོ། །དེ་ནི་མཆོག་ཏུ་འདོད་པར་བྱ་བ་ཡང་དག་ཉིད་ཀྱི་རྫོགས་པ་ཉིད་བརྗོད་པའོ། །
ཚེ་དང་ལྡན་པ་ཁྱོད་ཉོན་ཅིག །བསྙེན་པར་རྫོགས་ནས་ལོ་བརྒྱ་ལོན་པའི་དགེ་སློང་གིས་བསླབ་པ་གང་ལ་བསླབ་པར་བྱ་བ་དེ་ལ་དེ་རིང་བསྙེན་པར་རྫོགས་པས་ཀྱང་བསླབ་པར་བྱའོ། །དེ་རིང་བསྙེན་པར་རྫོགས་པའི་དགེ་སློང་གིས་བསླབ་པ་གང་ལ་བསླབ་པར་བྱ་བ་དེ་ལ་བསྙེན་པར་རྫོགས་ནས་ལོ་བརྒྱ་ལོན་པས་ཀྱང་བསླབ་པར་བྱའོ། །དེ་ལྟར་ན། ཚུལ་ཁྲིམས་ཀྱི་མ་ཉམས་པ་དང༌། བསླབ་པ་ཉིད་ཀྱིས་མ་ཉམས་པ་དང༌། །སོ་སོ་ཐར་པའི་མདོ་འདོན་པ་ཉིད་ཀྱིས་ཉམས་པ་དེ་ལ་ཁྱོད་ཀྱིས་དེང་ཕྱིན་ཆད་བསྒྲུབ་པར་བྱའི་མི་བསྒྲུབ་པར་མི་བྱའོ། །དེ་ནི་ཚུལ་ཁྲིམས་ཀྱིས་ཉམས་པར་གྱུར་པ་ཉིད་བསྒྲུབ་པ་ལ་ངེས་པར་སྦྱར་བའོ། །
དེང་ཕྱིན་ཆད་ཁྱོད་ཀྱིས་མཁན་པོ་ལ་ཕའི་འདུ་ཤེས་བཞག་པར་བྱའོ། །མཁན་པོས་ཀྱང་ཁྱོད་ལ་བུའི་འདུ་ཤེས་ཉེ་བར་བཞག་པར་བྱའོ། །ཁྱོད་ཀྱིས་དེང་ཕྱིན་ཆད་མཁན་པོ་ལ་ཇི་སྲིད་འཚོའི་བར་དུ་བསྙེན་བསྐུར་བྱའོ། །མཁན་པོས་ཀྱང་ཁྱོད་ཤི་བའམ་སོས་ཀྱི་བར་དུ་ནད་གཡོག་བྱའོ། །དེ་ནི་ཚུལ་དང་འབྲེལ་བའི་གཟུགས་བརྙན་ལ་ངེས་པར་སྦྱར་བའོ། །
དེང་ཕྱིན་ཆད་ཁྱོད་ཀྱིས་ཚངས་པ་མཚུངས་པར་སྤྱོད་པ་རྣམས་དང༌། གནས་བརྟན་རྣམས་དང༌། བར་མ་རྣམས་དང༌། གསར་བུ་རྣམས་ལ་༼ཁྱད་གསོད་ཀྱི་གཉེན་པོ༽གུས་པ་དང་བཅས་པ་༼དགེ་བའི་བཤེས་གཉེན་ལ་བསྟེན་པ་དང་དགེ་བ་དང་ལྷན་ཅིག་གནས་པ་ནི། ཚངས་པར་སྤྱོད་པ་མཐར་ཕྱིན་མ་དྲེས་པ་ཡོངས་སུ་རྫོགས་པ་ཡོངས་སུ་བྱང་བ་ཡིན་ནོ། །ཞེས་སོ༽དང༌། རྗེ་པ་དང་བཅས་༼རྗེ་དཔོན་ཀྱི་བསམ༽པ་དང༌། འཇིག་པ་དང་བཅས་པའི་དབང་དུ་གྱུར་པར་གནས་པར་བྱའོ། །དེ་ནི་འདུལ་བ་ཉིད་ལ་གནས་པ་ཉིད་ལ་ངེས་པར་སྦྱོར་བའོ། །
དེང་ཕྱིན་ཆད་ཁྱོད་ཀྱི་༼དེ་དག་གི་སྤྱོད་པ་མ་ཉམས་པར་བསྟན་པ་༽ལུང་ནདོ་པར་བྱ། བཀླག་པར་བྱ། ཁ་ཏོན་༼ལོབས་ཟིན་སྦྱངས༽དུ་བྱ། ཕུང་པོ་ལ་མཁས་པ་དང༌། ཁམས་ལ་མཁས་པ་དང༌། སྐྱེ་མཆེད་ལ་མཁས་པ་དང༌། རྟེན་ཅིང་འབྲེལ་བར་འབྱུང་བ་ལ་མཁས་པ་དང༌། གནས་དང་༼ཡིད་དུ་འོང་བ་དང་༽གནས་མིན་པ་༼མི་འོང་བ༽ལ་མཁས་པར་བྱའོ། །མ་ཐོབ་པ་ཐོབ་པར་༼ཚུལ་ཁྲིམས་ཀྱི་ཕུང་པོ༽བྱ་བ་དང༌། མ་རྟོགས་༼ཏིང་ངེ་འཛིན་གྱི་ཕུང་པོ༽པ་རྟོགས་པར་བྱ་བ་དང༌། མངོན་དུ་མ་བྱས་པ་མངོན་༼ཤེས་རབ་ཀྱི་ཕུང་པོ༽དུ་བྱ་བའི་ཕྱིར་ཁྱོད་ཀྱིས་བརྩོན་པ་མི་འདོར་བར་བྱའོ། ༼དེ་དག་གི་ལྟ་བ་མ་ཉམས་པ་སྟེ་མདོར་ན་གདམས་ངག་བརྗོད་པས་ཉམས་པ་བཞི་དང་བྲལ་དགོས་པར་བསྟན་ནོ༽དེ་ནི་དགོས་པ་རྗེས་སུ་བསྒྲུབ་པ་ལ་ངེས་པར་སྦྱར་བའོ། །
འདི་དག་ནི་ཁོ་བོས་ཁྱོད་ལ་བསླབ་པའི་གཞི་ཆེ་ལོང་ཙམ་ཞིག་བརྗོད་པར་ཟད་དེ། གཞན་དག་ནི་ཟླ་བ་ཕྱེད་ཕྱེད་ཅིང་སོ་སོ་ཐར་པའི་མདོ་འདོན་པ་འདོན་པའི་ཚེ་ཐོས་པར་འགྱུར་རོ། །གཞན་དག་ཀྱང་སློབ་དཔོན་དང༌། མཁན་པོ་དང༌། མཁན་པོ་གཅིག་པ་དང༌། སློབ་དཔོན་གཅིག་པ་དང༌། གཏམ་མ་༼རྒྱུན་མི་འཆད་པར་འཛའ་བ་དང་༽འདྲེས་པ་དང༌། ཕེབས་པར་༼ཡིད་བཅུགས་པ་དང་༽སྨྲ་བ་དང༌། སྨོན་༼མིང་རུས་ཤེས་སྙིང་དུ་སྡུག་པ་༽འདྲིན་དང༌། འགྲོགས་ཤེས་༼ནི་ལམ་དུ་འབྲེས་པ༽རྣམས་ཀྱང་རྒྱ་ཆེར་སྟོན་པར་འགྱུར་རོ། །དེ་ནི་མ་བརྗོད་པར་ཡང་དག་པར་བླངས་པ་ཡོངས་སུ་ཤེས་པའི་བསྒྲུབ་པར་གྱུར་པ་ཉིད་བརྗོད་པའོ། །
དེའི་འོག་ཏུ་གུས་པ་ལ་ངེས་པར་སྦྱར་བར་བྱ་སྟེ།
ཤེས་རབ་མཆོག་གི་བསྟན་པ་ལ། །
ཁྱོད་ནི་བསྙེན་པར་རྫོགས་པར་འགྱུར། །
དལ་དང་འབྱོར་པ་རྙེད་དཀའ་བས། །
འདི་༼བསླབ་པ་༽དག་ཇི་ལྟ་བཞིན་དུ་བསྒྲུབས། །
མཛེས་པར་༼རིགས་རུས་ལ་སྐྱོན་མེད་པ༽རབ་ཏུ་དབྱུང་བ་དང༌། །
ཡོངས་སུ་༼བར་ཆད་ཀྱི་༽དག་པ་བསྙེན་རྫོགས་པར། །
རྫོགས་སངས་རྒྱས་ཀྱིས་རབ་མཁྱེན་ཏེ། །
བདེན་པའི་མཚན་གྱིས་བཀའ་༼སངས་རྒྱས་ཀྱི་གསུངས་པ་༽སྩལ་ཏེ། །
དེ་ནི་གུས་པ་ལ་སྦྱར་བའོ། །
དེའི་བསྒྲུབ་པར་བྱ་བ་ཐབས་བརྗོད་པ་དང་བཅས་པ་ལ་ངེས་པར་སྦྱར་བར་བྱ་སྟེ། ཚེ་དང་ལྡན་པ་ཁྱོད་བསྙེན་པར་རྫོགས་ཟིན་གྱི་བག་ཡོད་པར་སྒྲུབས་ཤིག །དེ་ནི་བསྒྲུབ་པར་བྱ་བ་ཐབས་བརྗོད་པའོ། །དགེ་སློང་བསྙེན་པར་རྫོགས་པའི་ཆོ་ག་དང་ལས་སོ། །
རབ་བྱུང་བསྙེན་རྫོགས་ཀྱི་ཆོ་ག་འདི་ནི་འདུལ་བ་ལས་བརྒྱ་ནས་འབྱུང་བ་ཇི་ལྟ་བ་བཞིན་ཀརྨ་པ་རང་བྱུང་རྒྱལ་བ་ཆེན་པོས་ལས་ཆོག་སྦྱར་བ་དེ་ཉིད་འདིར་དྲངས་པའོ། །
གཉིས་པ་ནི།
མ་ཆོག་གི་ཚུལ་དེང་སང་བོད་འདིར་སྒྲུབ་མི་ཐུབ་པས། གལ་ཏེ་བུད་མེད་ཞིག་བསྙེན་རྫོགས་འདོད་ན་ཕ་ཆོག་གིས་ཀྱང་བསྙེན་པར་རྫོགས་སུ་རུང་སྟེ། དགེ་སློང་མའི་སྡོམ་པ་ནི་གཙོ་བོར་དགེ་སློང་ཕའི་དགེ་འདུན་ལ་བརྟེན་ནས་སྐྱེ་བ་ཡིན་ལ། མ་ཆོག་གི་ཚེ་དགེ་སློང་མའི་དགེ་འདུན་བསགས་པ་ནི་ཚུལ་དང་མཐུན་པ་ཙམ་ཡིན་ཏེ། མདོ་ལས། དགེ་སློང་རྣམས་ལ་དགེ་སློང་མས་བསྙེན་པར་རྫོགས་པ་དགེ་སློང་གི་དངོས་པོ་བཙལ་བར་བྱའོ། །ཞེས་དང༌། རྒྱ་ཆེར་འགྲེལ་པ་ལས། དགེ་སློང་མའི་དགེ་འདུན་སོགས་པ་ནི་ཚུལ་དང་མཐུན་ཙམ་དུ་ཟད་ཅེས་དང༌། དགེ་སློང་དང་དགེ་སློང་མ་ཉིད་དག་གི་ལས་གཞན་བྱེད་པས་མི་ཆགས་པ་མ་ཡིན་ནོ། །ཞེས་གསུངས་པའི་ཕྱིར། དེས་ན་ཕ་ཆོག་ལ་བསྟེན་ནས་བུད་མེད་རབ་འབྱུང་དང་བསྙེན་པར་རྫོགས་པའི་ཆོ་ག་ཕལ་ཆེར་སྐྱེས་པ་དང་འདྲ་ལ། མི་འདྲ་བ་ཁྱད་པར་ཅུང་ཟད་ཡོད་པ་རྣམས་ནི་ཁ་བཀང་སྟེ་བརྗོད་པར་བྱའོ། །
དང་པོར་བར་ཆད་དྲི་བ་ནི། དགེ་སློང་ཞིག་གི་མདུན་དུ་བུད་མེད་རབ་ཏུ་འབྱུང་བར་འདོད་པ་འོངས་ན་འདི་ལྟར་དྲི་བར་བྱ་སྟེ། ཁྱོད་མུ་སྟེགས་ཅན་མིན་ནམ། ལོ་བཅོ་ལྔ་མ་ལོན་པ་མིན་ནམ། ལོ་བཅོ་ལྔ་ལོན་པ་བྱ་རོག་སྐྲོད་མི་ནུས་པ་མ་ཡིན་ནམ། བྱ་རོག་སྐྲོད་ནུས་པ་ལོ་བདུན་མ་ལོན་པ་མ་ཡིན་ནམ། བྲན་མོ་ལ་སོགས་པ་མ་ཡིན་ནམ། བུ་ལོན་ཆགས་པ་མ་ཡིན་ནམ། ཕ་མ་དང་ཁྱིམ་ཐབས་ཀྱིས་མ་གནང་བ་མ་ཡིན་ནམ། ཕ་མ་དང་ཁྱིམ་ཐབས་ཀྱིས་མ་གནང་བ་ཡུལ་ཐག་མི་རིང་བ་མ་ཡིན་ནམ། ནད་པ་མ་ཡིན་ནམ། དགེ་སློང་སུན་ཕྱུང་བ་མ་ཡིན་ནམ། རྐུ་ཐབས་སུ་གནས་པ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། སྤྲུལ་པ་མ་ཡིན་ནམ། དུད་འགྲོ་མ་ཡིན་ནམ། མུ་སྟགེས་ཅན་ཞུགས་པ་མ་ཡིན་ནམ། མ་བསད་པ་མ་ཡིན་ནམ། ཕ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བ་མ་ཡིན་ནམ། རྩབ་ཀྲོལ་ཅན་མ་ཡིན་ནམ། མྱ་ངན་གྱིས་གཟིར་བ་མ་ཡིན་ནམ། སྦུམ་མ་མ་ཡིན་ནམ། མཚན་གཉིས་པ་མ་ཡིན་ནམ། གླེད་འདམ་མ་མ་ཡིན་ནམ། རྟག་ཏུ་ཟླ་མཚན་འཛག་པ་མ་ཡིན་ནམ། མཚན་མ་ཙམ་ཡོད་པ་མ་ཡིན་ནམ། སྔོན་རབ་ཏུ་བྱུང་བ་མ་ཡིན་ནམ། མཚན་དུག་མ་མ་ཡིན་ནམ། ལག་རྡུམ་ལ་སོགས་མ་ཡིན་ནམ། སྐྲ་སེར་ལ་སོགས་པ་མ་ཡིན་ནམ། སེན་མོ་གཅིག་པ་ལ་སོགས་པ་མ་ཡིན་ནམ། རྒྱལ་པོས་བཀྲབས་པ་མ་ཡིན་ནམ། རྒྱལ་པོས་མ་གནང་བ་མ་ཡིན་ནམ། རྒྱལ་པོས་མ་གནང་བ་ཡུལ་ཐག་མི་རིང་བ་མ་ཡིན་ནམ། ཆོམ་རྐུན་པར་གྲགས་པ་མ་ཡིན་ནམ། ཕུང་ཀྲོལ་མོ་མ་ཡིན་ནམ། ལྷམ་མཁན་མོ་མ་ཡིན་ནམ། གདོལ་པ་མོ་མ་ཡིན་ནམ། གཡུང་མོ་མ་ཡིན་ནམ། མི་མ་ཡིན་པའི་འགྲོ་བ་མོ་མ་ཡིན་ནམ། བྱང་གི་སྒྲ་མི་སྙན་པ་མ་ཡིན་ནམ། མཚན་ལན་གསུམ་དུ་གྱུར་པ་མ་ཡིན་ནམ། བུད་མེད་འདྲ་བའི་སྐྱེས་པ་མ་ཡིན་ནམ། སྡིག་སྡིག་ལྟ་བུའི་མཚན་ཉིད་ཅན་མ་ཡིན་ནམ། གླིང་གཞན་ནས་སྐྱེས་པ་ཚུལ་བྱད་མི་འདྲ་བ་མ་ཡིན་ནམ། ཞེས་འདྲི། ཡིན་ཟེར་ན་སོང་ཞེས་བརྗོད། མ་ཡིན་ཟེར་ན་རབ་ཏུ་དབྱུང༌། དེ་ཡང་དགེ་བསྙེན་མ། རབ་བྱུང་མ།དགེ་ཚུལ་མ་རྣམས་སྒྲུབ་ཚུལ་ནི་སྐྱེས་པ་༼ཕོ་མོའི་མིང་བརྗེ་བ་ཙམ་མ་རྟོགས་༽དང་འདྲ་ལ།
དེ་དག་གི་སྡོམ་ནི།
དགེ་བསྙེན་བསྒྲུབ་དང་བསླབ་བརྗོད་དང༌། །
ཞུ་དང་མཁན་པོ་དང་པོ་དང༌། །
རབ་བྱུང་དགེ་ཚུལ་གྲིབ་ཚོད་དང༌། །
བསླབ་པ་བརྗོད་པ་མཐའ་མ་ཡིན། །ཞེས་སོ། །
བསྙེན་པར་རྫོགས་པའི་སྡོམ་ནི།
དང་པོར་བྱ་དང་མཁན་པོ་དང༌། །
ཆོས་གོས་གཉིས་དང་ལྷུང་བཟེད་གཉིས། །
སྤྲོ་བྱ་གསོལ་བ་གསང་སྟོན་དང༌། །
ཞུ་དང་གསོལ་དང་གསོལ་བ་དང༌། །
དྲི་དང་ལས་དང་གྲིབ་ཚོད་དང༌། །
ཉིན་མཚན་དུས་ཚོད་གནས་རྣམས་དང༌། །
ལྟུང་ལྕི་དགེ་སྦྱོང་མཆོག་འདོད་དང༌། །
ཚུལ་ཁྲིམས་མཉམས་དང་ཚུལ་འབྲེལ་དང༌། །
དུལ་དང་དགོས་དང་མ་བརྗོད་དང༌། །
གུས་དང་བསྒྲུབ་པར་བྱ་བའོ། །
དེ་ལ་དང་པོར་བྱ་བ་ནི། མཁན་པོས་བསྒྲུབ་བྱའི་ཆོས་གོས་རྣམ་པ་ལྔ་ལ་སོགས་པ་ཡོ་བྱད་སྟ་གོན་བྱས་ཤིང༌། སློབ་དཔོན་གཉིས་དང་ཁ་བསྐོངས་ཀྱི་དགེ་སློང་རྣམས་ལ་གསོལ་བ་བཏབ་པ་སོགས་སོ། །དེ་ནས་བརྟན་མཁས་པ་ལ་སོགས་པའི་ཡོན་ཏན་དང་ལྡན་པ་ལ་མཁན་པོར་གསོལ་བ་གདབ།
དེ་ནས་ཆོས་གོས་དངོས་དང༌། རྒྱུ་བྱིན་གྱིས་བརླབ་པ་གཉིས་ལས། དང་པོ་དངོས་བྱིན་གྱིས་བརླབ་པ་ནི། ཆོས་གོས་རྣམ་པ་ལྔ་པོ་བསྒྲུབ་བྱའི་ཕྲག་པ་གཡོན་ལ་བཀལ་ཞིང་གཉིས་ཀས་འགྲེངས་ཏེ་བྱིན་གྱིས་བརླབས། ཆོས་གོས་རྣམ་པ་གསུམ་ནི་བྱིན་བརླབས་དགེ་སློང་དང་འདྲ་ཞིང༌། ཤིང་ང་དཔུང་བཅད་བཟུང་ནས། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་བགྱིས་ལགས་པ། རུང་བ་སྤྱད་པར་འོས་པ་འདི་ཆོས་གོས་ཤིང་ང་དཔུང་ཆད་དུ་བྱིན་གྱིས་བརླབ་བོ། །ཞེས་ལན་གསུམ་བརྗོད་ཅིང་ཐབས་ལེགས་བྱེད། གོས་འདི་ནི་དགེ་སློང་མ་རྣམས་ཀྱི་ནུ་མ་གཉིས་སྦ་བའི་ཕྱིར་བཅང་༼གོས་འདི་གྱོན་ཚུལ་ནི་མཆན་ཁུང་ནས་དཀྲིས་དཔུང་པ་གཉིས་ཀྱི་སྟེང་ན་ཚུར་དྲང་སྟེ་མདུན་དུ་ལྷའི་དར་དཔྱངས་ཀྱི་ཚུལ་འདྲ་བར་བྱེད་པའོ༽བའོ། །རྔུལ་གཟན་ཡང་བྱིན་གྱིས་བརླབ་ཚུལ་མིང་སྤོ་བ་ཙམ་མ་གཏོགས་སྔ་མ་དང་འདྲ། དེའི་འོག་ཏུ་གསོ་རྣམས་བཀོན་ཞིང་སྣམ་སྦྱར་བགོས་ནས་བཏང་རག་གི་ཕྱག་བྱེད།
གཉིས་པ་གོས་ཀྱི་རྒྱུ་བྱིན་གྱིས་བརླབ་ཚུལ་ལ། ཆོས་གོས་རྣམ་པ་གསུམ་གྱི་རྒྱུ་བྱིན་རླབས་ནི། ཕ་ཆོག་དང་འདྲ། ཤིང་ང་དཔུང་ཆད་ཀྱི་རྒྱུ་བྱིན་བརླབས་ནི། མཁན་པོ་དགོངས་སུ་གསོལ། བདག་མིང་འདི་ཞེས་བགྱི་བའི་ཆོས་གོས་འདི་ཤིང་ང་དཔུང་བཅད་དུ་བྱིན་གྱིས་བརླབ་བོ། །འཚལ་ན་ཤིང་ང་དཔུང་ཆད་དུ་བགྱིའོ། །བར་ཆད་མ་བྱུང་ན་བཀྲུའོ། །རྐྱང་ངོ༌། །དྲའོ། །རྡེབ་བོ། །ཟུང་གདབ་བོ། །དྲུབ་བོ། །ཁ་སྒྱུར་རོ། །རྐྱེན་ཇི་ལྟ་བ་བཞིན་དུ་བགྱིས་ཏེ་ཆོས་གོས་འདི་ནི་རུང་བར་སྤྱད་པར་འོས་པའོ་ཞེས་ལན་གསུམ་བརྗོད། ཐབས་ལེགས་བྱ། རྔུལ་གཟན་གྱི་རྒྱུ་བྱིན་བརླབས་ཀྱང་དེས་འདྲེ། བུད་མེད་ནི་བརྗེད་ངས་ཆེ་བས་དགེ་སློང་མས་ཟླ་བ་ཕྱེད་ཕྱེད་ན་གསོ་བྱིན་བརླབས་བྱེད་དགོས་སོ། །ལྷུང་བཟེད་བསྟན་པ་དང་བྱིན་བརླབས་གཉིས་ནི་དགེ་སློང་ཕའི་སྐབས་དང་འདྲའོ། །
དེ་ཡང་དགེ་སློང་ཕའི་ཆུང་ཚད་ནི་དགེ་སློང་མའི་ལྷུང་བཟེད་ཆེ་ཚད་ཡིན། དེའི་ཆུང་ཚད་ནི་འགྲངས་པའི་བཟའ་བཅའ་ཙམ་ཤོང་བའོ། །དགེ་སློང་མས་ལྷུང་བཟེད་དགེ་སློང་གི་ལྷུང་བཟེད་ཆུང་ཚད་ལས་ཆེ་བ་བཅང་བར་མི་བྱ་ཞེས་བཀག་དགོས་པ་ནི། དགེ་སློང་མ་སྤོམ་དགའ་མོས་ལྷུང་བཟེད་ཆེན་པོ་བཅངས་ཏེ། དེར་ཁྱིའུའི་རོ་བཅུག་སྟེ་དོར་བ་ལ་སྟོན་པས་བཅས་པའོ། །དགེ་སློང་མ་ལ་ལྷུང་བཟེད་ཆེན་པོ་མི་དགོས་ཏེ། དགེ་སློང་མ་རྣམས་རྙེད་པ་ཐོབ་དཀའ་བས་སོ། །དེའི་འོག་ཏུ་བསྒྲུབ་བྱ་ལས་ཐོབ་པའི་ཉེ་འཁོར་ལས་བཀར་ཏེ། ལས་གྲལ་དུ་འདུས་པའི་དགེ་སློང་རྣམས་ཀྱི་ལྟུང་བ་བཤགས་བསྡམ་བྱིན་རླབས་རྣམས་སྔར་མ་གྲུབ་ན་སྐབས་འདིར་བྱེད། ལས་བྱེད་པ་གསང་ཏེ་སྟོན་པའི་དགེ་སློང་ལ་སྤྲོ་བ་དྲི། དེའི་འོག་ཏུ་གསང་སྟོན་བསྐོ་བའི་གསོལ་བ་འབའ་ཞིག་པའི་ལས་བྱེད།
དེའི་འོག་ཏུ་བར་ཆད་ཀྱི་ཆོས་རྣམས་གསང་ཏེ་རྗེས་སུ་བསྟན་ཚུལ་འདི་ལྟར་བྱ་སྟེ། གསང་ཏེ་སྟོན་པ་དཀྱིལ་འཁོར་པའི་ཕྱི་རོལ་ཏུ་སོང་སྟེ། བསྒྲུབ་བྱ་རྣམས་རང་ལ་ཕྱག་གསུམ་འཚལ་དུ་གཞུག །ཙོག་ཙོག་པུར་བཞག་ནས་འདི་སྐད་ཅེས་བརྗོད་པར་བྱ་སྟེ། ཚེ་དང་ལྡན་པ་མིང་འདི་ཞེས་བྱ་བ་ཁྱོད་ཉོན་ཅིག །འདི་ནི་ཁྱོད་ཀྱི་བདེན་པའི་མཐུས། འདི་ནི་ཁྱོད་ཀྱི་འབྱུང་བའི་དུས་ཏེ། ཁོ་བོས་ཁྱོད་ལ་ཅུང་ཟད་གཅིག་དྲིའོ། །ཁྱོད་མ་འཛེམ་པར་བྱོས་ལ། ཡིན་པ་ལ་ཡིན་ཞེས་སྨྲོས་ཤིག །མ་ཡིན་པ་ལ་མ་ཡིན་ཞེས་ལན་ཐོབ་ཅིག །ཁྱོད་བུད་མེད་ཡིན་ནམ། བསྒྲུབ་བྱས་ཡིན་ལགས་ཞེས་བརྗོད། བུད་མེད་ཀྱི་དབང་པོ་དང་ལྡན་ནམ། ཁྱིམ་སོ་བཟུང་བ་ལོ་བཅུ་གཉིས་སམ། གཞོན་ནུ་མ་ལོ་ཉི་ཤུ་ལོན་ནམ། ཁྱོད་ཀྱིས་ཆོས་གོས་ལྔ་དང་ལྷུང་བཟེད་ཚང་ངམ། ཁྱོད་ཀྱི་ཕ་མ་དང་ཁྱིམ་བདག་གསོན་ནམ། ཁྱོད་ཕ་མ་དང་ཁྱིམ་བདག་གི་གནང་ངམ། ཁྱོད་བྲན་མོ་མ་ཡིན་ནམ། བརྐུས་པ་མ་ཡིན་ནམ། རྙེད་བརྩོན་མ་མ་ཡིན་ནམ། རྩོད་པ་ཅན་མ་ཡིན་ནམ། བཙོངས་པ་མ་ཡིན་ནམ། རྒྱལ་པོས་བཀྲབས་པ་མ་ཡིན་ནམ། རྒྱལ་པོ་ལ་བསྡིགས་པ་མ་ཡིན་ནམ། རྒྱལ་པོ་ལ་གནོད་པའི་ལས་བྱེད་པ་མ་ཡིན་ནམ། རྒྱལ་པོ་ལ་གནོད་པའི་ལས་བྱས་སམ་བྱེད་དུ་བཅུག་པ་མ་ཡིན་ནམ། ཆོས་རྐུན་པར་གྲགས་པ་མ་ཡིན་ནམ། ཟ་མ་མ་ཡིན་ནམ། མ་ནིང་མ་ཡིན་ནམ། དགེ་སློང་སུན་ཕྱུང་བ་མ་ཡིན་ནམ། རྐུ་ཐབས་སུ་གནས་པ་མ་ཡིན་ནམ། མུ་སྟེགས་ཅན་མ་ཡིན་ནམ། མུ་སྟེགས་ཅན་ཞུགས་པ་མ་ཡིན་ནམ། ཕ་བསད་པ་མ་ཡིན་ནམ། མ་བསད་པ་མ་ཡིན་ནམ། དགྲ་བཅོམ་པ་བསད་པ་མ་ཡིན་ནམ། དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བ་མ་ཡིན་ནམ། རྩབ་ཀྲོལ་ཅན་མ་ཡིན་ནམ། མྱ་ངན་གྱིས་གཟིར་བ་མ་ཡིན་ནམ། སྦུམ་མ་མ་ཡིན་ནམ། མཚན་གཉིས་མ་མ་ཡིན་ནམ། གླེ་འདམ་པ་མ་ཡིན་ནམ། རྟག་ཏུ་ཟླ་མཚན་འཛགས་པ་མ་ཡིན་ནམ། ཟླ་མཚན་མི་འཛགས་པ་མ་ཡིན་ནམ། མཚན་མེད་པ་མ་ཡིན་ནམ། སྔོན་རབ་ཏུ་བྱུང་བ་མ་ཡིན་ནམ། སྤྲུལ་པ་མ་ཡིན་ནམ། དུད་འགྲོ་མ་ཡིན་ནམ་ཞེས་འདྲི་ཞིང༌། བསྒྲུབ་བྱས་མ་ལགས་ཞེས་བརྗོད་དོ། །ཁྱོད་ལ་ལ་ལའི་བུ་ལོན་མང་ཡང་རུང་ཉུང་ཡང་རུང་ཅུང་ཆགས་པ་མེད་དམ། གལ་ཏེ་བུ་ལོན་ཆགས་ཟེར་ན། ཁྱོད་བསྙེན་པར་རྫོགས་ནས་འཇལ་ནུས་སམ། གལ་ཏེ་མི་ནུས་ཟེར་ན་འོ་ན་སོང་ཞིག་ཅེས་བརྗོད། འཇལ་ནུས་ཟེར་ན། ད་ཁྱོད་རབ་ཏུ་བྱུང་བ་ཡིན་ནམ། ཡིན་ཟེར་ན། ཁྱོད་ཀྱིས་ཚངས་པར་སྤྱོད་པ་ལ་ལེགས་པར་སྤྱད་དམ།སྤྱད་ཟེར་ན། ཁྱོད་ཀྱི་མིང་ཅི། ཁྱོད་ཀྱི་མཁན་པོའི་མིང་ཅི། བསྒྲུབ་བྱས། བདག་དང་བདག་གི་མཁན་པོའི་མིང་འདིའོ་ཞེས་བརྗོད།
མིང་འདི་ཞེས་བྱ་བ་ཁྱོད་ཉོན་ཅིག །བུད་མེད་ཀྱི་ལུས་ལ་ནད་ཀྱི་རྣམ་པ་འདི་ལྟ་བུ་དག་པ་འབྱུང་བ་འདི་ལྟ་སྟེ། མཛེ་དང༌། འབྲས་དང༌། ཕོལ་མིག་དང༌། འབྲུམ་ཕྲན་དང༌། ཤ་བཀྲ་དང༌། ཁྱི་རྔོ་དང༌། གཡའ་བ་དང༌། གཡན་པ་དང༌། གློག་པ་དང༌། རྐང་ཤུ་དང༌། སྐེམ་ནད་དང༌། སྐེམ་པ་དང༌། རྗེད་བྱེད་དང༌། བཀྲེས་ངབ་དང༌། སྐྱ་རྦབ་དང༌། རྐང་བམ་དང༌། མཚན་བར་བརྡོལ་བ་དང༌། རིམས་དང༌། རིམས་དྲག་པོ་དང༌། ཉིན་གཅིག་པ་དང༌། ཉིན་གཉིས་པ་དང༌། ཉིན་གསུམ་པ་དང༌། ཉིན་བཞི་པ་དང༌། འདུས་པ་དང༌། རིམ་ཉིན་རེ་བ་དང༌། རྟག་པའི་རིམ་དང༌། རིམས་ལྡང་དུབ་པ་དང༌། ཤུ་བ་དང༌། བསུད་པ་དང༌། སྐྱིགས་བུད་དང༌། ལུད་པ་དང༌། དབུགས་མི་བདེ་བ་དང༌། ལྷོག་པ་དང༌། ཡན་ལག་ཏུ་ཟུག་པ་དང༌། སྐྲན་དང༌། ཁྲག་ནད་དང༌། མཁྲིས་ནད་དང༌། གཞང་འབྲུམ་དང༌། སྐྱུག་བྲོ་བ་དང༌། ཆུ་འགགས་པ་དང༌། ངལ་བ་དང༌། ལུས་ཚ་བ་དང༌། རྩིབས་ལོགས་ཚ་བ་དང༌། རུས་པ་ལ་ཟུག་པ་སྟེ་ལུས་ཀྱི་ནད་འདི་ལྟ་བུ་འདི་དག་ལས་གང་ཡང་རུང་བ་དང༌། འདི་ལྟ་བུ་གཞན་དག་ཀྱང་ཁྱོད་ཀྱི་ལུས་ལ་མེད་དམ་ཞེས་འདྲི། བསྒྲུབ་བྱ་མ་མཆིས་༼རྩབ་བཀྲོལ་ཅན་སོགས་ཐུན་མོང་མ་ཡིན་པའི་བར་ཆད་བདུན་པོ་འདི་དག་ཕ་ཆོག་ལ་བརྟེན་བུད་མེད་བསྙེན་རྫོགས་བྱེད་པ་ལ་མ་དྲིས་ཀྱང་རུང་སྟེ། སྔར་དེ་ལྟར་དྲིས་པའི་ཚེ་ཤིན་ཏུ་ངོ་ཚ་ནས་ལན་མ་བཏབས་པས། ཕྱིས་དེ་ལྟར་དྲི་བར་མི་བྱ། དྲིས་ན་འགལ་ཚབ་ཅན་དུའགྱུར་ཞེས་གསུངས་པའི་ཕྱིར། སྤྱིར་ཡང་བར་ཆད་མ་དྲིས་པ་ཡང་ངོ་ཞེས་གསུངས་པས། བར་ཆད་མ་དྲིས་ཀྱང་སྡོམ་པ་སྐྱེ་བ་ཡོད༽ཞེས་བརྗོད།
དེའི་འོག་ཏུ་གསང་ཏེ་སྟོན་པས་ནང་དུ་འོང་བ་ཞུ། དེའི་འོག་ཏུ་བསྒྲུབ་བྱ་དེ་དགེ་འདུན་གྱི་དབུས་སུ་འོངས་ནས་སྟོན་པ་ལ་ཕྱག་གསུམ་དགེ་འདུན་ལ་ཕྱག་གསུམ། ལས་བྱེད་པ་ལ་ཕྱག་གསུམ་འཚལ་ནས་སྟན་ནང་ཚངས་ཅན་ལ་ཅི་བདེར་འདུག་ཏུ་གཞུག་དེའི་འོག་ཏུ་དགེ་འདུན་ལ་གསོལ་བ་ལན་གསུམ་འདེབས། དེའི་འོག་ཏུ་བར་ཆད་དྲི་ཕྱིར་གྱི་གསོལ་བའི་ལས་བྱེད། དེའི་འོག་ཏུ་ལས་བྱེད་པས་དགེ་འདུན་གྱི་དབུས་སུ་བར་ཆད་དྲི་བར་བྱ་ཞིང༌། དེ་ཡང་ཇི་སྐད་དུ། བར་ཆད་དྲི་བ་དགེ་སློང་མས་སྒྲིབས་པ་ལ་བྱའོ། །ཞེས་གསུངས་པས། དགེ་སློང་མས་གཞན་ཡོད་ན། དེས་སྒྲིབས་ནས་བར་ཆད་དྲི་དེའི་འོག་ཏུ་གསོལ་བཞིའི་ལས་ཀྱིས་བསྙེན་རྫོགས་དངོས་ཀྱི་ཆོ་ག་བྱེད། དེའི་འོག་ཏུ་གྲིབ་ཚོད་གཞལ་བ་སོགས་མཇུག་གི་ཆོ་ག་རྣམས་བྱེད།
གདམས་ངག་བརྗོད་ཚུལ་གཞན་རྣམས་སྐྱེས་པ་དང་འདྲ་བ་ལ་གནས་བརྗོད་པའི་སྐབས་སུ་གནས་རྣམས་ལ་ཤིང་དྲུང་ཉིད་མ་གཏོགས་སོ། །ཞེས་གསུངས་པས་ཤིང་དྲུང་མི་བརྗོད། ལྟུང་བར་གྱུར་པའི་ཆོས་རྣམས་ལ་བརྒྱད་ཉིད་དོ་ཞེས་གསུངས་པས། ཕམ་པ་ཐུན་མོང་བ་བཞི། ཐུན་མོང་མ་ཡིན་པ་བཞི་སྟེ་བརྒྱད་བརྗོད་དགོས་ལ།
དེ་ཡང་ཐུན་མོང་བ་རྣམས་བརྗོད་ཚུལ་སྐྱེས་པ་དང་འདྲ། ཐུན་མོང་མ་ཡིན་པ་བཞི་བརྗོད་ཚུལ་ནི། མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་དེ་བཞིན་གཤགེས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟགིས་པ་དེས་ཡང་དགེ་སློང་མ་གང་ཆགས་པར་གྱུར་ལ་སྐྱེས་པ་ཆགས་པར་གྱུར་པ་དང་ལྷན་ཅིག་མིག་མན་ཆད་པུས་མོ་ཡན་ཆད་ཀྱི་བར་དུ་ནོམ་པ་དང་ཉུག་པ་དང་བདག་གིར་བྱེད་ན། དགེ་སློང་མ་དེ་ཡང་ཕམ་པར་གྱུར་པ་ཡིན་གྱིས་གནས་པར་མི་བྱའོ། །ཞེས་བྱ་བ་འདི་བཀའ་སྩལ་ཏེ། དགེ་སློང་མས་གནས་འདི་ལྟ་བུ་བྱས་ན་བྱས་མ་ཐག་ཏུ་དགེ་སློང་མར་མི་རུང་བར་འགྱུར། དགེ་སྦྱོང་དུ་མི་རུང༌། ཞེས་སོགས་སྔ་མ་བཞིན་ནོ། །
མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། དགེ་སློང་མ་གང་ཆགས་པར་གྱུར་པ་སྐྱེས་པ་ཆགས་པར་གྱུར་པ་དང་ལྷན་ཅིག་གཞོགས་སྟེགས་༼ནི་ཕན་ཚུན་སྲེད་པ་༽དང༌། ཕྱར་གཡེང་༼ནི་ཕན་ཚུན་འདོད་པ་དང་རྗེས་སུ་མཐུན་པའི་ཚིག་བརྗོད་པ༽དང༌། ཙབ་དྲལ་༼ནི་འདོད་པ་དང་རྗེས་སུ་མཐུན་པའི་སྐད་གཟེང་མཐོ་བ༽དང༌། ཡུལ་ཕྱོགས་དང༌། བརྡ་དང༌། མཚན་མ་དང༌། སྐྱེས་པ་འོང་བ་དང་འགྲོ་བ་བདག་གིར་བྱེད་པ་དང༌། གང་དུ་སྐྱེས་པས་བུད་མེད་བགྲོད་དུ་རུང་བ་དེ་ལྟ་བུའི་ཕྱོགས་སུ་ལུས་བཀག་པ་གཞི་བརྒྱད་པོའི་གནས་འདི་ལྟ་བུ། དགེ་སློང་མས་བྱས་ན་དགེ་སློང་མ་དེ་ཡང་ཕམ་པར་གྱུར་པ་ཡིན་གྱིས་གནས་པར་མི་བྱའོ་ཞེས་བྱ་བ་འདི་བཀའ་སྩལ་ཏེ། དགེ་སློང་མས་གནས་དེ་ལྟ་བུ་བྱས་ན་བྱས་མ་ཐག་ཏུ་དགེ་སློང་མར་མི་རུང་བར་འགྱུར་ཞེས་སོགས་དང༌།
མིང་འདི་ཞེས་བྱ་བ་ཁྱོད་ཉོན་ཅིགབཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས་ཡང་དགེ་སློང་མ་གང་དགེ་སློང་མ་ཞིག་ཕམ་པར་གྱུར་པ་བྱུང་བ་ཤེས་བཞིན་དུ་འཆབ་པར་བྱེད་ཅིང༌། གང་གི་ཚེ་ཉེས་སམ། ཤིའམ། འཁྱམས་སམ། ཡུལ་འཁོར་གཞན་དང༌། ཡུལ་གཞན་དུ་བྲོས་པར་གྱུར་པ་དེའི་ཚེ། འདི་སྐད་ཅེས། འཕགས་མ་དག །བདག་གིས་དགེ་སློང་མ་དེ་ལ་ཇི་ལྟར་ཕམ་པ་བྱུང་བ་སྔར་ནས་ཤེས་སོ་ཞེས་ཟེར་ན། དགེ་སློང་མ་དེ་ཡང་ཕམ་པར་གྱུར་པ་ཡིན་གྱི་ཞེས་སོགས་སྔ་མ་བཞིན་ནོ། །
མིང་འདི་ཞེས་བྱ་བ་ཁྱོད་ཉོན་ཅིག །བཅོམ་ལྡན་འདས་དེ་བཞིན་གཤེགས་པ་མཁྱེན་ཅིང་གཟིགས་པ་དེས་ཡང་དགེ་སློང་མ་གང་དག་དགེ་སློང་གི་དགེ་འདུན་མཐུན་པས་དགེ་སློང་གང་ལ་གནས་ནས་དབྱུང་བའི་ལས་བྱས་དེ། དགེ་སློང་མའི་དགེ་འདུན་མཐུན་པས་ཕྱག་བྱ་བའི་འོས་མ་ཡིན་པའི་སྡོམ་པ་སྦྱིན་པ། སྐྲ་སྒྲེང་བར་གྱུར་སྐྲ་འཕྱར་བར་འགྱུར་ཅིང་དགེ་སློང་གི་དགེ་འདུན་ལ་སྤུ་སྙོལ་བར་བྱེད། འབྱུང་བར་བསྐྱོད། མཚུངས་པར་ཉེ་བར་སྟོན་ལ་མཚམས་ཀྱི་ནང་དུ་འདུག་སྟེ་བཟོད་པ་གསོལ་བ་ཤེས་བཞིན་དུ་དེ་ལ་འདི་སྐད་ཅེས། ཁྱོད་སྐྲ་བསྒྲེང་བར་གྱུར། སྐྲ་འཕྱར་བར་གྱུར་ཅིང༌། དགེ་སློང་གི་དགེ་འདུན་ལ་སྤུ་སྙོལ་བར་མ་བྱེད་ཅིག །འབྱུང་བར་མ་སྐྱོད་ཅིག །མཚུངས་པ་ཉེ་བར་མ་སྟོན་ཅིག །མཚམས་ཀྱི་ནང་དུ་འདུག་སྟེ། བཟོད་པ་གསོལ་བར་མ་བྱེད་ཅིག །བདག་གི་འཕགས་པ་ཁྱོད་ལ་ལྷུང་བཟེད་དང༌། ཆོས་གོས་དང༌། དྲ་བ་དང༌། ཕུར་བུ་དང༌། སྐ་རགས་དང༌། བཀླག་པ་དང༌། ཁ་ཏོན་བྱ་བ་དང༌། རྣལ་འབྱོར་དང༌། ཡིད་ལ་བྱ་བ་དང༌། འཕགས་པ་ལ་ཅིས་བྲེལ་བ་དེ་དང་དེས་མི་བྲེལ་བར་བསྙེན་བཀུར་བྱའོ་ཞེས་ཟེར་ན་དགེ་སློང་མ་དེ་ལ་དགེ་སློང་མ་རྣམས་ཀྱིས་འདི་སྐད་ཅེས། འཕགས་པ་ཁྱོད་དགེ་སློང་གི་དགེ་འདུན་མཐུན་པས་དགེ་སློང་གང་ལ་གནས་ནས་དབྱུང་བའི་འཕྲིན་ལས་མཛད་དེ། དགེ་སློང་མའི་དགེ་འདུན་མཐུན་པས་ཕྱག་བྱ་བའི་འོས་མ་ཡིན་པའི་སྡོམ་པ་སྦྱིན་པ། སྐྲ་འགྲེང་བར་གྱུར། སྐྲ་འཕྱར་བར་གྱུར་ཅིང༌། དགེ་སློང་གི་དགེ་འདུན་ལ་སྤུ་སྙོམ་པར་བྱེད། འབྱུང་བར་བསྐྱོད། མཚུངས་པར་ཉེ་བར་སྟོན་ལ། མཚམས་ཀྱི་ནང་དུ་འདུག་ཏེ་བཟོད་པ་གསོལ་བར་ཤེས་བཞིན་དུ། དེ་ལ་འདི་སྐད་ཅེས། འཕགས་མ་ཁྱོད་སྐྲ་འགྲེང་བར་གྱུར། སྐྲ་འཕྱར་བར་གྱུར་ཅིང༌། དགེ་སློང་གི་དགེ་འདུན་ལ་སྤུ་སྙོམ་པར་མ་བྱེད་ཅིག །བསྙེན་བཀུར་བྱའི་བར་སྔ་མ་བཞིན་ལ་ཞེས་ཁྱོད་དེ་སྐད་མ་ཟེར་ཅིག །འཕགས་མ་ཁྱོད་གནས་ནས་ཕྱུང་བའི་གཞི་འདི་ལྟ་བུ་འདི་མཐོང་ཞིག །ཅེས་བསྒོ་བར་བྱའོ། །དགེ་སློང་མ་དེ་ལ་དགེ་སློང་མ་རྣམས་ཀྱིས་དེ་སྐད་ཅེས་བསྒོ་བ་ན། གལ་ཏེ་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་གཞི་དེ་གཏོང་བར་བྱ་བའི་ཕྱིར་ལན་གཉིས་ལན་གསུམ་དུ་ཡང་དག་པར་བསྒོ་བར་བྱ། ཡང་དག་པར་བསྟན་པར་བྱའོ། །ལན་གཉིས་ལན་གསུམ་དུ་ཡང་དག་པར་བསྒོ། ཡང་དག་པར་བསྟན་པ་ན་གཞི་དེ་གཏོང་ན་དེ་ལྟ་ན་ལེགས། གལ་ཏེ་མི་གཏོང་ན་དགེ་སློང་མ་དེ་ཡང་ཕམ་པར་གྱུར་པ་ཡིན་གྱི་གནས་པར་མི་བྱའོ། །ཞེས་བྱ་བ་འདི་བཀའ་སྩལ་ཏེ་ཞེས་སོགས་སྔ་མ་བཞིན་ནོ། །
དེ་ནི་ལྟུང་བར་འགྱུར་བའི་ཆོས་རྣམས་བརྗོད་༼ལྕི་བའི་ཆོས་རྣམས་བརྗོད་པར་བྱའོ། །ལྟུང་བར་འགྱུར་བ་དང་དགེ་སྦྱོང་དུ་བྱེད་པའི་བར་སྐབས་སུའོ། །ཞེས་གསུངས་པས་སྐབས་འདིར་ལྕི་བའི་ཆོས་རྣམས་བརྗོད་༽པའོ། །
དེའི་འོག་ཏུ་ལྕི་བའི་ཆོས་རྣམས་བརྗོད་པར་བྱ་སྟེ། བདག་མིང་འདི་ཞེས་བྱ་བ་ཁྱོད་ཉོན་ཅིག །བརྒྱད་པོ་འདི་དག་ནི་བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་མཁྱེན་ཅིང་གཟིགས་པ་དེས། དེ་ལྟར་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་མའི་ལྕི་བའི་ཆོས་སུ་བཅས་པ་སྟེ། དེ་ལ་དགེ་སློང་མས་ཇི་སྲིད་འཚོའི་བར་དུ་བསླབ་པར་བྱའོ། །
བརྒྱད་གང་ཞེ་ན། དགེ་སློང་མས་དགེ་སློང་རྣམས་ལས་རབ་ཏུ་བྱུང་བ་དང་བསྙེན་པར་རྫོགས་པ་དགེ་སློང་མའི་དངོས་པོ་ཡོངས་སུ་བརྩལ་བ་འདི་བཅོམ་ལྡན་འདས་ཀྱིས་དགག་པ་དང་མི་འདའ་བར་བྱ་བའི་ཕྱིར་དགེ་སློང་མའི་ལྕི་བའི་ཆོས་སུ་བཅས་པ་དང་པོ་སྟེ། དེ་ལ་དགེ་སློང་མས་ཇི་སྲིད་འཚོའི་བར་དུ་བསླབ་པར་བྱའོ། །
མིང་འདི་ཞེས་བྱ་བ་དགེ་སློང་རྣམས་ལས་ཟླ་བ་ཕྱེད་ཕྱེད་ཅིང་གདམ་ངག་རྗེས་སུ་བསྟན་པ་ཡོངས་སུ་བཙལ་བ་འདི་ནི་བཅོམ་ལྡན་འདས་ཀྱིས་དགག་པ་དང་མི་འདའ་བའི་ཕྱིར་དགེ་སློང་མའི་ལྕི་བའི་ཆོས་སུ་བཅས་པ་གཉིས་པ་སྟེ། དེ་ལ་དགེ་སློང་མས་ཇི་སྲིད་འཚོའི་བར་དུ་བསླབ་པར་བྱའོ། །
མིང་འདི་ཞེས་བྱ་བ་དགེ་སློང་མས་དགེ་སློང་མེད་པའི་གནས་སུ་དབྱར་གནས་པར་ཁས་བླང་བར་མི་བྱ་བ་འདི་ནི་བཅོམ་ལྡན་འདས་ཀྱི་དགག་པ་དང་མི་འདའ་བའི་ཕྱིར་དགེ་སློང་མས་ལྕི་བའི་ཆོས་སུ་བཅས་པ་གསུམ་པ་སྟེ། དེ་ལ་དགེ་སློང་མས་ཇི་སྲིད་འཚོའི་བར་དུ་བསླབ་པར་བྱའོ། །
མིང་འདི་ཞེས་བྱ་བ་དགེ་སློང་མས་དབྱར་གནས་པར་གཉིས་ཀའི་དགེ་འདུན་ལ་མཐོང་བ་དང་ཐོས་པ་དང་དོགས་པའི་གནས་གསུམ་གྱི་དགག་དབྱེ་བྱ་བ་འདི་ནི། བཅོམ་ལྡན་འདས་ཀྱི་དགག་པ་དང་མི་འདའ་བའི་ཕྱིར་དགེ་སློང་མའི་ལྕི་བའི་ཆོས་སུ་བཅས་པ་བཞི་པ་སྟེ། དེ་ལ་དགེ་སློང་མས་ཇི་སྲིད་འཚོའི་བར་དུ་བསླབ་པར་བྱའོ། །
མིང་འདི་ཞེས་བྱ་བ་དགེ་སློང་མས་དགེ་སློང་ལ་ཚུལ་ཁྲིམས་ཉམས་པའམ། ལྟ་བ་ཉམས་པའམ། ཆོ་ག་ཉམས་པའམ། འཚོ་བ་ཉམས་པས་གླེང་བར་མི་བྱ་དྲན་པར་མི་བྱ་སྟེ། དགེ་སློང་མས་དགེ་སློང་ལ་ཚུལ་ཁྲིམསཉམས་པའམ། ལྟ་བ་ཉམས་པའམ། ཆོ་ག་ཉམས་པའམ། འཚོ་བ་ཉམས་པས་གླེང་བར་བྱ་བ་དང་དྲན་པར་བྱ་བ་བཀག་ལ། དགེ་སློང་གི་དགེ་སློང་མ་ལ་ཚུལ་ཁྲིམས་ཉམས་པའམ། ཆོ་ག་ཉམས་པའམ། འཚོ་བ་ཉམས་པས་གླེང་བར་བྱ་བ་དང༌། དྲན་པར་བྱ་བ་ལ་བཀག་པ་འདི། བཅོམ་ལྡན་འདས་ཀྱིས་དགག་པ་དང་མི་འདའ་བར་བྱ་བའི་ཕྱིར། དགེ་སློང་མའི་ལྕི་བའི་ཆོས་སུ་བཅས་པ་ལྔ་པ་སྟེ། དེ་དག་ལ་དགེ་སློང་མས་ཇི་སྲིད་འཚོའི་བར་དུ་བསླབ་པར་བྱའོ། །
མིང་འདི་ཞེས་བྱ་བ་དགེ་སློང་མས་དགེ་སློང་ལ་གཤེ་བར་མི་བྱ་བ་དང༌། ཁྲོ་བར་མི་བྱ་བ་དང༌། སྤྱོ་བར་མི་བྱ་བ་སྟེ། དགེ་སློང་མས་དགེ་སློང་ལ་གཤེ་བ་དང༌། ཁྲོ་བ་དང༌། སྤྱོ་བ་བཀག་པ་འདི་ནི་བཅོམ་ལྡན་འདས་ཀྱི་དགག་པ་དང་མི་འདའ་བར་བྱ་བའི་ཕྱིར་དགེ་སློང་མའི་ལྕི་བའི་ཆོས་སུ་བཅས་པ་དྲུག་པ་སྟེ། དགེ་སློང་མས་དེ་ལ་ཇི་སྲིད་འཚོའི་བར་དུ་བསླབ་པར་བྱའོ། །
མིང་འདི་ཞེས་བྱ་བ་དགེ་སློང་མས་བསྙེན་པར་རྫོགས་ནས་ལོ་བརྒྱ་ལོན་པས་ཀྱང་དགེ་སློང་དེ་རིང་བསྙེན་པར་རྫོགས་པ་ལ་གུས་པར་སྨྲ་བ་དང༌། ཕྱག་བྱ་བ་དང༌། དང་པོར་ལྡང་བ་དང༌། ཐལ་མོ་སྦྱར་བ་དང༌། གུས་པར་བྱ་བའི་ལས་བྱ་བ་འདི་ནི། བཅོམ་ལྡན་འདས་ཀྱི་དགག་པ་དང་མི་འདའ་བར་བྱ་བའི་ཕྱིར་དགེ་སློང་མའི་ལྕི་བའི་ཆོས་སུ་བཅས་པ་བདུན་པ་སྟེ། དེ་ལ་དགེ་སློང་མས་ཇི་སྲིད་འཚོའི་བར་དུ་བསླབ་པར་བྱའོ། །
མིང་འདི་ཞེས་བྱ་བ་དགེ་སློང་མ་ལྕི་བའི་ཆོས་བྱས་པས་གཉིས་ཀའི་དགེ་འདུན་ལ་ཟླ་བ་ཕྱེད་ཅིང་མགུ་བར་བྱ་བ་སྤྱད་པར་བྱ་བ་འདི་ནི་བཅོམ་ལྡན་འདས་དགག་པ་དང་མི་འདའ་བར་བྱ་བའི་ཕྱིར་དགེ་སློང་མའི་ལྕི་བའི་ཆོས་སུ་བཅས་པ་བརྒྱད་པ་སྟེ། དེ་ལ་དགེ་སློང་མས་ཇི་སྲིད་འཚོའི་བར་དུ་བསླབ་པར་བྱའོ། །ཇི་ལྟར་ལྕི་བའི་ཆོས་བརྒྱད་པོ་འདི་དག་ཡང་དག་པར་བླངས་ཏེ་སྤྱོད་དམ། བསྒྲུབ་བཅས་སྤྱོད་ཅེས་བརྗོད་པར་བྱའོ། །དེ་དག་ནི་ལྕི་བའི་ཆོས་རྣམས་བརྗོད་པའོ། །དེའི་འོག་ཏུ་དགེ་སྦྱོང་དུ་བྱེད་པའི་ཆོས་རྣམས་བརྗོད་པ་མན་ཆད་ནི་དགེ་སློང་གི་སྐབས་དང་འདྲའོ། །
འོ་ན། བུད་མེད་ལ་ནི་དགེ་སློང་མ་ཞེས་བྱ་བའི་ཚིག་གཞན་ཡོད་དོ་ཞེས་དང༌། ཚངས་པར་སྤྱོད་པ་ལ་ཉེ་བར་གནས་པའི་སྡོམ་པ་མ་ཐོབ་པར་བུད་མེད་བསྙེན་པར་རྫོགས་པར་མི་བྱའོ་ཞེས་བཤད་པ་རྣམས་མི་འཐད་པར་འགྱུར་ཏེ། དགེ་སློབ་མ་དང་ཚངས་སྤྱོད་ཉེར་གནས་ཀྱི་སྡོམ་པ་སྔོན་དུ་མ་སོང་བར་བུད་མེད་བསྙེན་པར་རྫོགས་སུ་རུང་བའི་ཕྱིར་སྙམ་ན། བུད་མེད་བསྙེན་པར་རྫོགས་པ་ལ་དེ་གཉིས་སྔོན་དུ་འགྲོ་དགོས་པར་བཤད་པ་དེ་ནི་མ་ཆོག་གིས་བསྙེན་པར་རྫོགས་པའི་དབང་དུ་བྱས་པ་ཡིན་ལ། འདིར་བཤད་པ་ནི་ཕ་ཆོག་གིས་བསྙེན་པར་རྫོགས་པའི་དབང་དུ་བྱས་པའི་ཕྱིར་དང༌། མ་ཆོག་ལ་ཡང་ཉེས་མེད་ཕུན་ཚོགས་ཀྱི་སྡོམ་པ་སྐྱེ་བ་ལ་དེ་གཉིས་སྔོན་དུ་འགྲོ་དགོས་ན་ཡང་སྐྱེ་ལ་ཉེས་བྱས་ཙམ་གྱི་སྡོམ་པ་སྐྱེ་བ་ལ་དེ་གཉིས་སྔོན་དུ་འགྲོ་མི་དགོས་ཏེ། ཇི་སྐད་དུ། ཚིགས་སྔ་མ་སྔོན་དུ་མ་སོང་བ་ལ་ནི་ཉེས་བྱས་ཙམ་དུ་ཟད་དོ། །ཞེས་གསུངས་པའི་ཕྱིར། དེ་བཞིན་དུ་མཁན་པོ་མེད་ན་ཡང་སྡོམ་པ་སྐྱེ་སྟེ། དེ་དང་ལྡན་པའི་ལྟར་མཁན་པོ་མེད་པ་ལ་ཡང་ངོ༌། །ཞེས་གསུངས་པའི་ཕྱིར།
འོ་ན། རྒྱ་ཆེ་འགྲེལ་ལས། མཁན་པོ་གནས་པ་ཉིད་ལ་རབ་ཏུ་བྱུང་བ་བསྙེན་པར་རྫོགས་པ་ཡོད་ཀྱི་མི་གནས་པ་ལ་མེད་དོ། །ཞེས་དང༌། ལུང་ལས། བསྙེནཔར་རྫོགས་པ་མི་བྱ་བ་གང་ཞེ་ན། ཕ་བསད་པ། མ་བསད་པ། མཁན་པོ་མེད་པ་དང༌། སློབ་དཔོན་མེད་པ་དང་ཞེས་བཤད་པའི་ཕྱིར་ཞེ་ན། སྐྱོན་དེ་དག་མེད་དེ། མཁན་པོ་མེད་ཀྱང་སྡོམ་པ་སྐྱེ་བ་ནི་སྐྱེ་ལ་ཉེས་བྱས་ཀྱི་དབང་དུ་བྱས་ལ། མི་སྐྱེ་བ་ནི་ཉེས་མེད་ཕུན་ཚོགས་ཀྱི་དབང་དུ་བྱས་པ་ཡིན་ཏེ། ལུང་དམ་པ་ལས། བཙུན་པ་མཁན་པོ་མེད་པར་བསྙེན་པར་རྫོགས་པ་བགྱིའམ། ཨུ་པ་ལི། བསྙེན་པར་རྫོགས་པ་ཞེས་བྱ་སྟེ། རྫོགས་པར་བྱེད་པ་དག་ནི་འདས་པ་དང་བཅས་པའོ། །ཞེས་དང༌། ཚིག་ལེ་ལས།
མཁན་པོ་གཏན་མེད་ཉིད་དང་ནི། །
མཁན་པོ་ཁྱིམ་པའི་རྟགས་ཅན་སོགས། །
དེ་ཡང་བསྙེན་པར་རྫོགས་འགྱུར་ཏེ། །
དགེ་སློང་འགལ་ཚབས་ཅན་དུ་འགྱུར། །
ཞེས་བཤད་པའི་ཕྱིར། ཡང་ཉེས་མེད་ཕུན་ཚོགས་ཀྱི་དགེ་སློང་མའི་སྡོམ་པ་ཡིན་ན་ཡང་དགེ་སློབ་མ་དང་ཚངས་སྤྱོད་ཉེ་བར་གནས་པ་སྔོན་དུ་སོང་བ་ཡིན་མི་དགོས་ཏེ། སྔོན་ཆོག་ལ་ལྕི་བའི་ཆོས་བརྒྱད་སྤངས་པ་ལས་ཐོབ་པའི་དགེ་སློང་མའི་སྡོམ་པ་དང༌། དགེ་སློང་ཕ་དགེ་སློང་མར་མཚན་གྱུར་པའི་དགེ་སློང་མའི་སྡོམ་པ་བཞིན་ནོ། །
ཡང་དགེ་སློབ་མའི་སྡོམ་པ་དེ་ཕ་ཆོག་ལ་བརྟེན་ནས་ཕོག་ཀྱང་སྐྱེ་བ་ཡིན་ཏེ། དབྱར་གྱིས་གཞི་ལས། དགེ་ཚུལ་མའི་བྱ་བ་འདི་ལྟ་སྟེ། དགེ་ཚུལ་མ་དེས་དགེ་སློང་དག་ལ་ཕོ་ཉ་བཏང་སྟེ། འཕགས་པ་དག །ལོ་གཉིས་ཀྱི་བར་དུ་ཆོས་དྲུག་དང༌། རྗེས་སུ་མཐུན་པའི་ཆོས་དྲུག་གི་བསླབ་པ་སྩལ་དུ་གསོལ་ཞེས་སྤྲིང་ན། ཞག་བདུན་བྱིན་གྱིས་བརླབས་ཏེ་འགྲོ་བར་གསུངས་པའི་ཕྱིར།
གཉིས་པ་དགེ་བའི་བཤེས་གཉེན་ལ་བརྟེན་ནས་སྡོམ་པ་ཇི་ལྟར་བསྲུང་ཚུལ་ལ། གནས་དང་གནས་པའི་མཚན་ཉིད་དང༌། གནས་དང་གནས་པའི་ཚུལ་ཁྲིམས་གཉིས་ལས། དང་པོ་༼གནས་དང་གནས་པའི་མཚན་ཉིད་༽ལ་གཉིས། གནས་ཀྱི་བླ་མའི་མཚན་ཉིད་དང༌། གནས་པ་སློབ་མའི་མཚན་ཉིད་ལས། དང་པོ་༼གནས་ཀྱི་བླ་མའི་མཚན་ཉིད་༽ནི།
གནས་ཀྱི་བླ་མའམ་གཞན་གྱི་མཁན་པོ་བྱེད་པ་ལ། བརྟན་པའི་ཡན་ལག་བསྙེན་པར་རྫོགས་ནས་ལོ་ཉི་ཤུ་ལོན་པ་ཞིག་དགོས་ཏེ། ཇི་སྐད་དུ། བསྙེན་པར་རྫོགས་ནས་ལོ་བཅུ་མ་ལོན་པར་མཁན་པོ་ཉིད་དང་གནས་ཉིད་དང་མི་གནས་པར་འདུག་པར་མི་བྱ། ཞེས་གསུངས་པའི་ཕྱིར། མཁས་པའི་ཡན་ལག །རབ་སྡེ་སྣོད་གསུམ་ཤེས་པ། ཐ་ན་ཡང་སོ་སོ་ཐར་པ་དང་ལུང་རྣམ་འབྱེད་ཤེས་པ་ཞིག་དགོས་ཏེ། ཇི་སྐད་དུ། འོག་ནས་འབྱུང་བ་དག་ལས་ལྷན་ཅིག་སྦྱར་བ་གང་དང་ཡང་མི་ལྡན་པས་ནི་མ་ཡིན་ནོ། །ཞེས་གསུངས་པའི་ཕྱིར་དང༌། ཚིག་ལེར།
སོ་སོ་ཐར་དང་རྣམ་འབྱེད་དོན། །
གང་ཕྱིར་དེ་ནི་མི་མཁས་སོ། །
དྲུག་ཅུ་ལོན་ཡང་བྱིས་པ་སྟེ། །
ཚུལ་ལྡན་ཞུ་གནས་བཅའ་བའི་འོས། །
ཞེས་གསུངས་པའི་ཕྱིར། ཚུལ་ཁྲིམས་ཀྱི་ཡན་ལག་དང་གཞན་ན་གནས་པ་ཉི་ཤུ་རྩ་ལྔ་གང་རུང་མ་ཡིན་པ་ཞིག་དགོས་ཏེ། མདོར་རབ་ཏུ་བྱུང་བ་དང་བསྙེན་པར་རྫོགས་པ་དང་གནས་སྦྱིན་པ་དང་དགེ་ཚུལ་ཉེ་བར་བཞག་པར་མི་བྱ། ཞེས་གསུངས་པའི་ཕྱིར། བྱེ་བ་ན་ཆོས་མ་ཡིན་པའི་ཕྱོགས་སུ་སོང་བ་མ་ཡིན་པ། རང་གི་འཁོར་ཡོངས་སུ་དག་པ། བྱམས་པ་དང་སྙིང་རྗེ་ཆེ་བ༌། ཆོས་དང་ཟང་ཟིང་གི་སྒོ་ནས་འཁོར་ལ་ཕན་ཐོགས་ནུས་པ། མཚན་དང་ལྟ་བ་མཐུན་པ་དང༌། ཉེས་མེད་ཕུན་ཚོགས་ཀྱི་སྡོམ་པ་སྐྱེ་བའི་མཁན་པོ་བྱེད་པ་ལ་ཐ་སྙད་གསུམ་༼སྨྲ་ཤེས་དོན་གོ་ཤེས་པ་རང་བཞིན་དུ་གནས་པ་༽དང་ལྡན་པ་ཞིག་ཀྱང་དགོས་ཏེ། ལུང་ལས། སྒྲུབཙུན་པ་མཁན་པོ་སྨྱོན་པས་བསྙེན་པར་རྫོགས་པར་བགྱིད་ན་བསྙེན་པར་རྫོགས་ཞེས་བགྱིའམ། ཨུ་པ་ལི་བསྙེན་པར་རྫོགས་ཞེས་བྱ་སྟེ། བསྙེན་པར་རྫོགས་པར་བྱེད་པ་ནི་འདས་པ་དང་བཅས་པ་ཡིན་ནོ། །ཞེས་གསུངས་པའི་ཕྱིར། དེར་མ་ཟད་རང་དང་འཁོན་ཞུགས་པ་མ་ཡིན་པ་ཞིག་ཀྱང་དགོས་སོ། །ཡོན་ཏན་དེ་ཐམས་ཅད་མ་ཚང་ཡང་བརྟན་མཁས་གཉིས་དང་ལྡན་པ་ཞིག་ངེས་པར་དགོས་སོ། །བོད་ཁ་ཅིག །དེ་ནི་སྤྱིར་བཏང་ཡིན་ལ། དམིགས་བསལ། ཤཱརིའི་བུས་བསྙེན་པར་རྫོགས་ནས་ལོ་དྲུག་ན་མཁན་པོ་མཛད། བླ་ཆེན་དགོངས་པ་རབ་གསལ་གྱིས་ཀྱང་བསྙེན་པར་རྫོགས་ནས་ལོ་དྲུག་པ་ན་མཁན་པོ་མཛད་གསུང་ངོ༌། །
གཉིས་པ་གནས་པ་སློབ་མའི་མཚན་ཉིད་ནི། འདུལ་བ་སུམ་བརྒྱ་པ་ལས།
སློབ་དཔོན་ལ་གུས་ཚུལ་ཁྲིམས་ཡོངས་དག་དང༌། །
བསམ་གཏན་དང་ནི་འདོན་ལ་རྟག་བརྩོན་དང༌། །
གྲིམས་ཤིང་དུལ་ལ་བཟོད་དང་ལྡན་པ་ནི། །
སྡོམ་བརྩོན་གནས་པའི་ཆོས་ལྡན་ཤེས་པར་བྱ། །
ཞེས་གསུངས་ཤིང༌། དེའི་ཁར་མཚན་དང་ལྟ་བ་མཐུན་པ། ཆོས་མ་ཡིན་པའི་ཕྱོགས་སུ་མ་སོང་བ། ལུས་ཐ་མལ་པར་གནས་པ། གང་ཟག་རང་དབང་ཅན་མ་ཡིན་པ་ཞིག་ཀྱང་དགོས་སོ། །
གཉིས་པ་གནས་དང་གནས་པའི་ཚུལ་ཁྲིམས་ལ་གཉིས། གནས་བླ་མའི་ཚུལ་ཁྲིམས་དང༌། གནས་པ་སློབ་མའི་ཚུལ་ཁྲིམས་ལས། དང་པོ་༼གནས་བླ་མའི་ཚུལ་ཁྲིམས་༽ལ་གཉིས༌། བསམ་སྦྱོར་རྣམ་པར་དག་པས་སློབ་མ་ཇི་ལྟར་སྐྱོང་བའི་ཚུལ་དང༌། བསྟེན་བྱ་སློབ་མའི་ཁྱད་པར་བསྟན་པའོ། ༡ །དང་པོ་༼བསམ་སྦྱོར་རྣམ་པར་དག་པས་སློབ་མ་ཇི་ལྟར་སྐྱོང་བའི་ཚུལ་༽ལ་གཉིས། བསམ་སྦྱོར་གཉིས་ལས། དང་པོ་ནི།
ཇི་སྐད་དུ། ཆོས་སྦྱིན་ཉོན་མོངས་ཅན་མིན་པས། །ཞེས་གསུངས་པ་ལྟར། ཚེ་འདིའི་རྙེད་བཀུར་དང་སྙན་གྲགས་འདོད་པ་མ་ཡིན་ལ། བྱམས་པ་དང་སྙིང་རྗེའི་བློས་ཀུན་ནས་བླངས་ཤིང༌། བསྟན་པ་འཕེལ་བ་དང༌། རང་དང་སློབ་མ་མངོན་མཐོ་དང་ངེས་ལེགས་ལ་འོགད་པའི་བསམ་པ་རྣམ་པར་དག་པ་དང་ལྡན་པ་ཞིག་དགོས་ཏེ། ཇི་སྐད་དུ། ངེས་པར་བྱུང་བ་ཚུལ་ཁྲིམས་ཀྱི་དབང་དུ་བྱས་ཏེ། ཞེས་བཤད་པས། འདུལ་བ་ནས་བཤད་པའི་བླང་དོར་གྱི་བྱ་བ་ཐམས་ཅད་ངེས་འབྱུང་གི་བསམ་པས་ཟིན་པ་ཞིག་དགོས་པའི་ཕྱིར། ངེས་འབྱུང་ཞེས་པ་ནི། ཡ་གི་སྲིད་པའི་རྩེ་ནས་མ་གི་མནར་མེད་པ་ཡན་གྱི་གནས་ལུས་ལོངས་སྤྱོད་གྲོགས་ཐམས་ཅད་ལ་མ་ཆགས་པ་མེ་འོབས་ལྟ་བུར་མཐོང་བའོ། །
གཉིས་པ་སྦྱོར་བའི་སྒོ་ནས་སློབ་མ་སྐྱོང་ཚུལ་ལ་གསུམ། ཟང་ཟིང་གི་སྐྱོང་ཚུལ། ཆོས་ཀྱི་སྐྱོང་ཚུལ། ནད་པ་སྐྱོང་ཚུལ་ལོ། །དང་པོ་༼ཟང་ཟིང་གི་སྐྱོང་ཚུལ་༽ནི།
ཇི་སྐད་དུ། ཆོས་དང་ཟང་ཟིང་ཕན་ཐོགས་ལ་བརྩོན་པ། །ཞེས་བཤད་པ་ལྟར། སློབ་མ་ཐོས་བསམ་སྒོམ་པ་འཕེལ་བའི་རྐྱེན་དུ་འགྲོ་ན། ཆོས་གོས་ལྷུང་བཟེད་ལ་སོགས་ཡོ་བྱད་དང༌། བཟའ་བཏུང་སོགས་མཁོ་བ་རྣམས་གཡོ་སྒྱུ་སྤངས་ཏེ་ལེགས་པར་གཏོང་བར་བྱེད་པའོ། །བྱེ་བྲག་ཏུ་རང་ལ་མཁན་པོ་ཞུས་ཏེ་བསྙེན་རྫོགས་བྱེད་པ་བྱུང་ན། བསྒྲུབ་བྱ་ལ་ཡོད་ན་ལེགས། མེད་ན་ཡོ་བྱད་རྣམ་པ་དྲུག་ཀྱང་སྦྱིན་པར་བྱ་དགོས་སོ། །
གཉིས་པ་ཆོས་ཀྱི་ཕན་འདོགས་ཚུལ་ལ་གསུམ། ཚུལ་ཁྲིམས་དང༌། ཏིང་ངེ་འཛིན་དང་ཐོས་བསམ་ལ་སྦྱོར་བའི་ཚུལ་དང༌། རང་ལ་མི་གུས་ན་གནས་ཀྱི་བླ་མ་མཚན་ཉིད་དང་ལྡན་པ་གཞན་ལ་སྦྱོར་བའོ། །དང་པོ་༼ཚུལ་ཁྲིམས་༽ནི།
རང་གི་སློབ་མ་དེས་དང་པོ་སྡོམ་པ་མ་ཐོབ་པ་ཐོབ་པར་བྱེད་པའི་གྲོགས་བྱེད། ཐོབ་ཟིན་ནས་ཚུལ་ཁྲིམས་བསྲུངས་པའི་ཕན་ཡོན། ཚུལ་ཁྲིམས་འཆལ་བའི་ཉེས་དམིགས་བསྟན་པའི་སྒོ་ནས་ཚངས་པར་སྤྱོད་པའི་བར་ཆད་དུ་འགྱུར་བའི་གནས་གྲོགས་དང༌། ཚོང་ཁེ་བུན་བསྐྱེད་དང༌། ཞིང་ལས་དང༌། ཤགས་དང༌། རྒྱན་པོ་འགྱེད་པ་དང༌། འདུས་པ་ལ་བལྟ་བ་དང༌། རྒྱལ་པོ་དང༌། དམག་དང༌། ཡུལ་སྣ་ཚོགས་དང༌། བུད་མེད་འཁྲིག་པའི་གཏམ་སོགས་ལ་འཇུག་པ་འོགག་པར་བྱེད། གལ་སྲིད་ལྟུང་བས་གསོ་པར་གྱུར་ན་ལྟུང་བ་དང་ཡུན་རིང་དུ་མི་འགྲོགས་པར་མྱུར་དུ་བཤགས་པའི་ཐབས་ལ་འབད་པར་བྱེད་ཅིང༌། དགེ་འདུན་གྱི་དེ་ལ་ནན་ཏུར་བྱས་པར་གྱུར་ན། ཨེ་མ་དགེ་འདུན་གྱིས་འདི་ལ་ནན་ཏུར་གྱིས་ལས་འདི་ལྟ་བུ་མི་བྱའོ་ཞེས་བཀགོ ། གལ་ཏེ་མ་ལྡོག་ན་དགེ་འདུན་ལ་བཟོད་པ་གསོལ་དུ་གཞུག །ཐ་ན་དེས་ལྷུང་བཟེད་བསྲེགས་གླན་དང་ཆོས་གོས་དྲས་སོགས་ཀྱི་ལས་མི་ཤེས་ན་བདག་གིས་བྱའོ་ཞེས་སམ། གཞན་བྱེད་དུ་གཞུག་གོ། །ཞེས་འབད་པར་བྱའོ། །
གཉིས་པ་ཏིང་ངེ་འཛིན་དང་ཐོས་བསམ་ལ་སྦྱོར་བ་ནི།
ཞི་གནས་ཀྱི་གསོ་སྦྱོང་གི་སྐབས་དང་མངོན་པ་ནས་འབྱུང་བ་ལྟར་བྱིང་རྒོད་ཀྱི་སྐྱོན་རྣམས་བསལ་ཏེ། མི་སྡུག་པ་དང༌། དབུགས་འབྱུང་རྔུབ་དྲན་པ་སོགས་ཀྱི་སྒོ་ནས་ཞི་ལྷག་གི་ཏིང་ངེ་འཛིན་ལ་སྦྱོར་བའོ། །
མདོར་ན་རང་གི་མཁན་པོ་དང་སློབ་མ་རྣམས་ཀློག་པ་ཐོས་བསམ་དང་སྒྲུབ་པ་ཉམས་ལེན་གང་རིགས་ལ་སྦྱར་བར་བྱའི་གྱི་ནར་བོར་བར་མི་བྱ་སྟེ། ཇི་སྐད་དུ། དགེ་སློང་དག་གཤན་པ་བྱེད་དུ་བཅུག་པ་ནི་སླའི། རབ་ཏུ་བྱུང་ཞིང་བསྙེན་པར་རྫོགས་ནས་ཡལ་བར་འདོར་བ་ནི་དེ་ལྟ་མ་ཡིན་ནོ། །ཞེས་གསུངས་པའི་ཕྱིར།
གསུམ་པ་༼རང་ལ་མི་གུས་ན་གནས་ཀྱི་བླ་མ་མཚན་ཉིད་དང་ལྡན་པ་གཞན་ལ་སྦྱོར་བ་༽ནི།
གནས་པ་སློབ་མ་དེ་རང་ཉིད་ཀྱི་དྲུང་དུ་ངེས་པར་སྡོད་མི་འདོད་པ་དང༌། སྡོད་དུ་ཟིན་ཀྱང་དགེ་བ་མི་འཕེལ་བ་དང༌། སྲོག་དང་ཚངས་པར་སྤྱོད་པའི་བར་ཆད་དུ་འགྱུར་བ་དང༌། ཆོས་ཀྱི་ཕྱིར་ཕྱོགས་གཞན་དུ་འགྲོ་འདོད་ན། གནས་ཀྱི་བླ་མ་མཚན་ཉིད་དང་ལྡན་པ་ཞིག་གི་དྲུང་དུ་བཏང་བར་བྱ་དགོས་ཏེ། ཇི་སྐད་དུ། དགེ་བ་མི་འཕེལ་ན་དེ་བྱེད་པ་གཞན་ལ་གཏད་པ་གསོལ་བར་བྱའོ། །གནས་འོས་པར་ཤེས་པར་བྱས་ནས་གཏད་པར་བྱའོ། །སྡིག་པའི་གྲོགས་པོ་ལས་བཟློག་པར་བྱའོ། །དགེ་བ་ལ་སྦྱར་བར་བྱའོ། །ཞེས་གསུངས་པའི་ཕྱིར།
གསུམ་པ་ནད་པ་ཇི་ལྟར་སྐྱོང་ཚུལ་ལ་ལྔ། ཡུལ་གང་ལ་ནད་གཡོག་བྱ་བ། རྟེན་གང་གིས་ནད་གཡོག་བྱ་བ། རྫས་གང་གི་གོས་སྨན་བྱ་བ། གོ་རིམ་ཇི་ལྟར་དུ་བྱ་བ། ཚུལ་ཇི་ལྟར་དུ་ནད་གཡོག་བྱ་བའོ། །དང་པོ་༼ཡུལ་གང་ལ་ནད་གཡོག་བྱ་བ་༽ནི།
ཉེ་དགའ་ལྟ་བུར་གཡོ་སྒྱུ་མིན་པར་ན་བ་ཡིན་པ། ནད་གཡོག་བྱེད་པ་གཞན་མེད་པ་སྟེ། ཚངས་པར་མཚུངས་པ་སྤྱོད་པ་ཡལ་བར་མི་དོར། ཞེས་གསུངས་པའི་ཕྱིར།
གཉིས་པ་༼རྟེན་གང་གིས་ནད་གཡོག་བྱ་བ་༽ནི།
ཆོས་འདི་པའི་རབ་བྱུང་ཡིན་པ། ཤེས་པར་རང་བཞིན་དུ་གནས་པ། ནད་གཡོག་བྱར་འོས་པ་ཞིག་གོ།
གསུམ་པ་༼རྫས་གང་གི་གོས་སྨན་བྱ་བ་༽ནི།
ནད་པ་རང་གི་རྫས་དང༌། དགེ་འདུན་གྱི་སྨན་ཁང་གི་རྫས་དང༌། ཉེ་དུའི་རྫས་དང༌། ཁྱིམ་པ་ལ་བཙལ་བ་དང༌། དཀོན་མཆོག་གསུམ་གྱི་དཀོར་དང་ཐ་ན་སངས་རྒྱས་ཀྱི་སྐུ་གཟུགས་ལ་གསོལ་བའི་ན་བཟའ་མན་ཆད་ཀྱི་ནད་པའི་རིམས་གྲོ་བྱ་ཞིང༌། དེ་ཡང་སྔ་མ་སྔ་མ་མེད་ན་ཕྱི་མ་ཕྱི་མས་བྱ་དགོས་སོ། །ཇི་སྐད་དུ། སངས་རྒྱས་ཀྱི་སྐུ་གཟུགས་ལ་གསོལ་བ་མན་ཆད་ཀྱིས་ཀྱང་ངོ༌། །ཞེས་གསུངས་སོ། །ཡང་ནད་སོས་ཟིན་ནས་ནད་པ་ལ་འབྱོར་པ་ཡོད་ན་དེ་དག་གི་ཚབ་བསབ་པར་བྱའོ། །
བཞི་པ་གོ་རིམ་ནི།
ལྷན་ཅིག་གནས་པ་དང༌། ཉེ་གནས་དང༌། མཁན་པོ་དང༌། སློབ་དཔོན་དང༌། མཁན་པོ་གཅིག་པ་དང༌། སློབ་དཔོན་གཅིག་པ་དང༌། གཏམ་འདྲི་བ་དང༌། ཕེབས་པར་སྨྲ་བ་དང༌། སྨོན་འདྲིན་དང༌། འགྲོགས་བཤེས་དག་གིས་ཚུར་ལ་ནད་གཡོག་བྱེད། དེ་ཡང་སྔ་མ་སྔ་མ་མེད་ན་ཕྱི་མ་ཕྱི་མས་བྱེད། ཡང་རང་གི་མཁན་པོ་ནས་འགྲོགས་ཤེས་ཀྱི་བར་ཕར་ལ་ནད་གཡོག་བྱེད་ཅིང༌། དེ་ཡང་སྔ་མ་སྔ་མ་མི་དགོས་ན་ཕྱི་མ་ཕྱི་མའི་ནད་གཡོག་བྱེད་དོ། །དེ་ནས་གནས་ཀྱི་བླ་མ་དུ་མ་ཅིག་ཅར་ན་གང་ནུས་པ་དེ་དག་གིས་བྱེད། ཅིག་ཅར་མི་ནུས་ན་ད་ལྟ་གང་ལ་བྱ་བ་ཞུ་བ་དེའི་ནད་གཡོག་བྱེད་དགོས་ཏེ། ཇི་སྐད་དུ། ཅིག་ཅར་མི་ནུས་ན་གནས་པ་གང་དང་འཇུག་པའི་འོ། །ཞེས་སོ། །ནད་གཡོག་བྱེད་པ་གཞན་མེད་ན་དགེ་འདུན་གྱི་མཐར་ཐུག་པ་དང་གནས་བརྟན་གྱི་བར་རེ་མོས་བྱའོ། །
ལྔ་པ་༼ཚུལ་ཇི་ལྟར་དུ་ནད་གཡོག་བྱ་བ་༽ནི།
ནད་པའི་ངག་ཆོས་དང་ལྡན་པ་མི་ཅོག་པ་དང༌། དེའི་ཡོ་བྱད་ལ་བརྣབ་སེམས་མེད་པར་རིམ་གྲོ་ཚུལ་བཞིན་དུ་བྱེད་པ་དང༌། ནད་པ་ལ་ཤི་བའི་བསྔགས་པ་མི་བརྗོད་པ་རྣམས་ཏེ། ཇི་སྐད་དུ། དེའི་ཚིག་དོན་དོན་དང་ལྡན་པ་དང་ཆོས་དང་ལྡན་པ་བཅག་པར་མི་བྱ། ལྷག་པར་ཆགས་པའི་དངོས་པོ་འགུགས་ན་དགག་པར་མི་བྱའོ། །ཞེས་དང༌། དེས་འཆིར་དོགས་ན་དགེ་འདུན་གྱི་མལ་སྟན་ལས་བླངས་ཏེ་གང་ཟག་གི་མལ་སྟན་ལ་བཞག་པར་བྱའོ། །ཞེས་གསུངས་པས་རྒྱས་པར་ནི་གཞུང་ན་གསལ་ལོ། །
དེས་ན་དགེ་འདུན་གྱི་གྲྭར་ནད་པའི་རིམ་གྲོ་བྱེད་པ་ནི་སངས་རྒྱས་ཀྱིས་བཅས་པ་དང་མཐུན་ཅིང་ཕན་ཡོན་ཤིན་ཏུ་ཆེ་བ་ཡིན་ཏེ། ཡུན་རིང་གི་ནད་པ་ཞིག་ལ་བཅོམ་ལྡན་འདས་ཀྱི་ཕྱག་བསོད་ནམས་བརྒྱ་ཕྲག་དུ་མའི་དཔལ་ལས་མངོན་པར་གྲུབ་པ་དེས་ནད་པའི་མི་གཙང་བ་རྣམས་ཕྱིས། ཚལ་བུས་བཞར་ཆུས་བཀྲུས་པ་ན་བརྒྱ་བྱིན་འོངས་ནས། དེ་ལྟ་བུའི་ལས་ཕལ་པ་དེ་བདག་གི་བགྱིའོ་ཞེས་ཞུས་པས། ཀཽ་ཤི་ཀ་ཁྱོད་སེམས་ལས་ཆུང་ངུར་གྱིས་ཤིག །འདི་ཁྱོད་ལ་རབ་ཏུ་བྱུང་བ་མ་ཡིན་ང་ལ་བརྟེན་ནས་རབ་ཏུ་བྱུང་བ་ཡིན་ནོ། །ཞེས་གསུངས་པ་དང༌། གཙུག་ལག་ཁང་དེ་བཞིན་གཤེགས་པས་ནད་པའི་རིམས་གྲོ་མཛད་པ་རི་མོར་བྲིས་པ་དང༌། ནད་པ་བཅས་པ་མཐའ་དག་གིས་བསྐྱང་ཞེས་དང༌། ནད་པ་དང་ནི་ཆོས་སྨྲ་དང༌། །སྐྱེས་མཐའི་བྱང་ཆུབ་སེམས་དཔའ་ལ། །ཡོན་ནི་གཞལ་དུ་མེད་པ་ཡིན། །ཞེས་སོ། །
གཉིས་པ་གནས་པ་སློབ་མའི་ཚུལ་ཁྲིམས་ལ་གཉིས། གནས་ཇི་ལྟར་བཅའ་བའི་ཚུལ་དང༌། གནས་བཅས་པ་འཇིག་པའི་ཚུལ་ལས། དང་པོ་༼གནས་ཇི་ལྟར་བཅའ་བའི་ཚུལ་༽ལ་གསུམ། གནས་ཀྱི་བླ་མ་བསྟེན་པའི་ཚུལ། དེ་ལ་བྱ་བ་ཞུ་ཞིང་དེས་ཆད་པ་བཅད་པའི་ཚུལ། བཀུར་སྟི་དང་རིམ་གྲོ་བྱ་བའི་ཚུལ་ལོ། །དང་པོ་༼གནས་ཀྱི་བླ་མ་བསྟེན་པའི་ཚུལ་༽ནི།
སྦྱིར་གནས་ཀྱི་བླ་མར་འོས་པ་ནི་གཉིས་ཏེ། མཁན་པོ་དང་མཁན་པོ་མ་ཡིན་པའོ། །མཁན་པོ་ལ་གནས་ཀྱི་བླ་མ་ཞུ་ན་གསར་དུ་གནས་བཅའ་མི་དགོས་ཏེ། ཇི་སྐད་དུ། མཁན་པོ་ཉིད་གནས་པ་ཉིད་ཡིན་ནོ། །དེ་ལ་དེ་མི་བཅའ་བ་ཉིད་དོ། །ཞེས་སོ། །མཁན་པོ་མཁན་པོ་མིན་པ་ལ་གནས་ཀྱི་བླ་མ་ཞུ་ན། དང་པོ་ཉིད་ནས་བླ་མའི་འོས་ཡིན་མིན་དང༌། དེའི་ཆོས་ཚུལ་ལ་ལེགས་པར་བརྟགས་ནས་བླ་མའི་འོས་སུ་གྱུར་ན་ཞུ། མ་གྱུར་ན་ཞུ་བར་མི་བྱ་སྟེ་བླ་མ་ངན་པ་ལ་བསྟེན་པ་ནི་ཞིང་ངན་པ་ལ་ས་བོན་བཏབ་པའི་ལ་གདུག་པ་དང་འགྲོགས་པ་བཞིན་གནོད་པ་ཇེ་ཆེར་འགྱུར་བའི་ཕྱིར། བླ་མ་ནི་འདི་ཕྱིའི་ཕན་བདེ་ཐམས་ཅད་ཀྱི་རྩ་བ་ཡིན་པས་གང་ཡང་རུང་བས་ཚིམ་པར་མི་བྱའོ། །
དེས་ན་གནས་བཅའ་བའི་ཚུལ་ལ་བསམ་སྦྱོར་གཉིས་ལས། བསམ་པ་ནི། བླ་མ་ལ་སྟོན་པའི་འདུ་ཤེས། རང་གི་བསླབ་པ་ལ་གཅེས་སྤྲས་སུ་བྱས་ནས་འཁོར་བའི་ཕ་རོལ་ཏུ་འགྲོ་བའི་འདུ་ཤེས་ཀྱིས་བསྟེན་པར་བྱ་དགོས་ཏེ། ལུང་ལས། མཁན་པོ་དང་སློབ་དཔོན་ལ་སྟོན་པའི་འདུ་ཤེས་བསྐྱེད་པར་བྱའོ། །ཞེས་གསུངས། མདོར། ཡོངས་སུ་བརྟགས་ནས་སྦྱིན་ནོ། །བུ་དང་ཕའི་འདུ་ཤེས་དག་གིས་སོ། །ཞེས་གསུངས་སོ། །སྦྱོར་བ་ནི། མདོར། ལག་པ་གཉིས་ཀྱི་རྐང་མཐིལ་གཉིས་ལ་བཅངས་ནས་སོ། །ཞེས་གསུངས་པས། མཆིལ་ལྷམ་ཕུད། གནས་ཀྱི་བླ་མ་ལ་ཕྱག་གསུམ་འཚལ། མདུན་དུ་ཙོག་པུར་འདུག་སྟེ་ལག་པ་གཉིས་སྒྱིད་པ་ལ་འཁྱུད་དེ། རང་གིས་སློབ་དཔོན་ཡིན་ན་སློབ་དཔོན་དང༌། མིན་ན་བཙུན་པ་དགོངས་སུ་གསོལ། བདག་མིང་འདི་ཞེས་བགྱི་བ་བཙུན་པ་ལ་གནས་ཀྱི་བླ་མར་གསོལ་གྱི། བཙུན་པ་བདག་གི་གནས་ཀྱི་བླ་མ་མཛད་དུ་གསོལ། བཙུན་པ་ལ་བརྟེན་ཏེ་གནས་བཅའ་བར་བགྱིའོ། །ཞེས་ལན་གསུམ་བརྗོད། མཇུག་ཐབས་ལེགས་བྱའོ། །ཞག་གཅིག་གི་ཕྱེད་དུ་ནི་གནས་བཅའ་བ་བཀག་ཅིང་གློ་བུར་དུ་འོངས་ན་ཉིན་གཅིག་གཉིས་ངལ་གསོ། དེ་ནས་གནས་བཅའ་བའི་བླ་མའི་འོས་མ་རྙེད་ན་ཞག་ལྔ་ཚུན་ཆད་དུ་བླ་མ་འཚོལ་དུ་གཞུག །དེ་ནས་གནས་བཅའོ། །དེ་ནས་བྱ་བ་ཞུས་ཏེ་གནས་གཅིག་ཏུ་ལྷན་ཅིག་ཉལ་ཏེ་སང་གི་སྐྱ་རེངས་ཤར་བ་ན་གནས་ཀྱི་བླ་མར་འགྱུར་ཏེ། ཇི་སྐད་དུ། གནས་སྦྱིན་པ་ནི་ཞག་གཅིག་གནས་ཉིད་ཀྱི་ཕྱིར་ཉེ་བར་གནས་པ་མཐར་ཐུག་ནའོ། །ཞེས་སོ། །
ཡང་གནས་ཀྱི་བླ་མར་འོས་པ་རང་ལས་བསླབ་པ་རྒན་པ་མེད་ན་བསླབ་པ་གཞོན་པ་ལ་གནས་བཅའ་ན་ཕྱག་མ་གཏོགས་པའི་བྱ་བ་ཐམས་ཅད་ཞུ་དགོས་ཏེ། ཇི་སྐད་དུ། རྒན་པ་མེད་ན་གཞོན་པ་ལ་གནས་བཅའ་བར་བྱའོ། །འདུད་པ་འབའ་ཞིག་མ་གཏོགས་སོ། །ཞེས་གསུངས་སོ། །
གཉིས་པ་བྱ་བ་ཞུ་ཞིང་ཆད་པ་བཅད་པའི་ཚུལ་ལ་གཉིས། བྱ་བ་ཞུ་ཚུལ་དང༌། ཆད་པ་བཅད་ཚུལ་ལོ། །དང་པོ་༼བྱ་བ་ཞུ་ཚུལ་༽ལ་དྲུག །ཡུལ་གང་ལ་ཞུ་བ། གང་ཟག་གང་གིས་ཞུ་བ། བྱ་བ་གང་ཞུ་བ། ཚུལ་ཇི་ལྟར་ཞུ་བ། དུས་ནམ་གྱི་ཚེ་ཞུ་བ། དམིགས་བསལ་བསྟན་པའོ། །
དང་པོ་གཉིས་དོན་གྱིས་གོ་ལ། གསུམ་པ་ནི། བྱ་བ་རུང་བ་དང༌། མི་རུང་བ་དང༌། ཐེ་ཚོམ་ཟ་བ་དང་གསུམ་ཡོད་པ་ལས་དང་པོ་གཉིས་ཞུ་མི་དགོས་པས། གསུམ་པ་དེ་ཉིད་ཞུ་བར་བྱ་བ་ཡིན་ནོ། །དེ་ཡང་རང་གི་བྱ་བ་གང་བྱེད་དེའི་མིང་ནས་སྨོས་ཏེ་ཞུ་དགོས་ཏེ། ལུང་ལས། རྣལ་འབྱོར་ལ་བརྩོན་པར་ཞུ། ཉིན་མོར་སྤྱོད་པ་ལ་འགྲོ་བར་ཞུ། བསོད་སྙོམས་ལ་འཆི་བར་ཞུ། ཞེས་དང༌། ཀཱ་རི་ཀཱ་ལས། འཚལ་མ་འཚལ་ཞེས་བླ་མ་ལ། །བརྟུལ་ཞུགས་ཅན་གྱིས་དེ་ལྟར་ཞུ། །ཞེས་སོ། །
བཞི་པ་ཇི་ལྟར་ཞུ་བའི་ཚུལ་ལ། བྱ་བ་ནར་མ་དང༌། གློ་བུར་བ་གཉིས་ལས། དང་པོ་༼བྱ་བ་ནར་མ་༽ནི
ཇི་སྐད་དུ། གཙུག་ལག་ཁང་གཅིག་ན་འདུག་ན་གནས་པས་ལན་གསུམ་དུ་འགྲོ་བར་བྱའོ། །གལ་ཏེ་དགོན་པ་ན་འདུག་ན་རྒྱང་གྲགས་ཙམ་ན་ཉིན་རེ་ལན་རེ་འགྲོ་བར་བྱ། རྒྱང་གྲགས་ལྔ་ཡོད་ན་ཞག་ལྔའམ་དྲུག་ཅིང་ངོ་། །དཔག་ཚད་ཕྱེད་དང་གསུམ་དག་ནས་གསོ་སྦྱོང་གི་ཚེའོ། །ཞེས་གསུངས་པ་ལྟར་ཞུའོ། །
གཉིས་པ་གློ་བུར་བ་ནི།
གློ་བུར་དུ་འོངས་པས་གནས་འདི་ན་ཁྲིམས་སུ་བྱ་བ་ཅི་དང་ཅི་ལྟ་བུ་ཡོད་ཅེས་ཞུ་བའོ། །
ལྔ་པ་དུས་ནམ་གྱི་ཚེ་ཞུ་བ་ནི།
བྱ་བ་གང་བྱེད་ཐམས་ཅད་ཀྱི་ཐོག་མར་ཞུ་བའོ། །
དྲུག་པ་དམིགས་བསལ་བསྟན་པ་ལ་གསུམ། ཡུལ་གྱི་དང༌། རྟེན་གྱི་དང༌། བྱ་བའི་དམིགས་བསལ་ལོ། །དང་པོ་༼ཡུལ་༽ནི།
སྦྱིར་བྱ་བ་ཐམས་ཅད་གནས་ཀྱི་བླ་མ་ལ་ཞུ་དགོས་ཀྱང༌། སྒྲུབླ་མ་ས་གཞན་ན་གནས་པའི་ཚེ་བླ་མ་གཞན་ལ་ཞུས་ཀྱང་ཆོག་གོ །
གཉིས་པ་༼རྟེན་༽ནི།
ལྷན་ཅིག་གི་སྦྱར་བ་ཐ་མ་དང་ལྡན་ཞིང་ལྗོངས་རྒྱུར་འགྲོ་བ་ན་ཞུ་མི་དགོས་ཏེ། བསྙེན་པར་རྫོགས་ནས་ལོ་ལྔ་ལོན་ཅིང་ལྷན་ཅིག༼ལྷན་ཅིག་གི་སྦྱོར་བ་ཐ་མ་ནི་ལྟུང་བ་དང་མ་ཡིན་པ་ལྕི་ཡང་ཤེས་པ་སོ་སོ་ཐར་པ་དང་ལུང་རྣམ་འབྱེད་བློ་ནས་ཐོན་པ་སྟེ་ལྔའོ། །མཆན།༽ སྦྱར་བ་ཐ་མ་དང་ལྡན་ན་གནས་མ་བཅས་པར་ལྗོངས་རྒྱུར་འགྲོ་བར་བྱ་བ་ཞེས་གསུངས་པའི་ཕྱིར།
གསུམ་པ་བྱ་བའི་དམིགས་བསལ་ནི། སུམ་བརྒྱ་པ་ལས།
བཤང་དང་གཅི་དང་སོ་ནི་དག་བྱ་དང༌། །
མཚམས་ཀྱི་ནང་དུ་རྒྱལ་ལ་ཕྱག་བྱ་དང༌། །
ཆུ་དག་བཏུང་བ་དག་ནི་མ་གཏོགས་པ། །
ཐམས་ཅད་དྲིས་ནས་བྱ་བ་ཡིན་པར་གསུངས། །
ཞེས་བཤད་པ་ལྟར་རོ། །མདོར་ན་དམིགས་བསལ་དེ་དག་མ་གཏོགས། གནས་པ་སློབ་མ་རང་གི་གནས་ཀྱི་བླ་མ་ལ་རྒྱུན་དུ་བསྟེན་པར་བྱ་ཞིང༌། གསོ་སྦྱོང་དང་དབྱར་སྔ་མ་ཁས་བླངས་དང༌། གནས་ཀྱི་བླ་མ་འཚོལ་བ་འདོམ་པ་ན་སྔ་མ་གཉིས་བཏང་ནས་གནས་ཀྱི་བླ་མ་འཚོལ་བ་ལ་འཇུག་དགོས་ཏེ། ཇི་སྐད་དུ། གང་ན་གནས་མེད་པ་དེར་གསོ་སྦྱོང་ལ་བསྡད་པ་དང༌། དབྱར་གནས་པར་ཁས་བླངས་པར་མི་བྱའོ། །གནས་པར་ཁས་བླངས་པ་སྔ་མ་རྗེས་སུ་བསྲུངས་བར་མི་བྱའོ། །ཞེས་གསུངས་པའི་ཕྱིར།
གཉིས་པ་ཆད་པ་གཅོད་ཚུལ་ལ་ལྔ། ཡུལ་གང་ལ་བཅད་པ། རྟེན་གང་གིས་བཅད་པ། དུས་ནམ་གྱི་ཚེ་བཅད་པ། ཆད་པ་གང་བཅད་པ། ཆད་པས་བཅད་ནས་ཇི་ལྟར་བསྒྲུབ་པའོ། །དང་པོ་༼ཡུལ་གང་ལ་བཅད་པ་༽ནི།
གནས་ཀྱི་བླ་མ་དེས་གནས་པ་སློབ་མ་རྣམས་རྗེས་སུ་བཟུང་བར་མ་ཟད་ཆད་པ་བཅད་པར་འོས་པ་ཆད་པས་བཅད་དགོས་ཏེ། ཇི་སྐད་དུ། གནས་པ་ཆད་པས་བཅད་པར་འོས་པ་མི་བཅད་པར་མི་བྱའོ། །ཞེས་དང༌། མི་འོས་པ་བཅད་པར་མི་བྱའོ། །ཞེས་གསུངས་པས། རབ་ཏུ་བྱུང་བ་སྡེ་ལྔ་པོ་གང་ཡང་རུང་བ་ཡིན་པ། ཤེས་པ་རང་བཞིན་དུ་གནས་པ། ལུས་ཐ་མལ་པར་གནས་པ། གནས་ནས་ཕྱུང་བ་མ་ཡིན་པ་དང༌། ལྟ་སྤྱོད་ཀྱི་སྒོ་ནས་ཆོས་མ་ཡིན་པའི་ཕྱོགས་སུ་མ་སོང་བ། དགེ་འདུན་བྱེ་བའི་ཉེས་པར་མི་འགྱུར་བ། ནད་པ་མ་ཡིན་པ། ཆད་པའི་རྒྱུ་དང་ལྡན་པ། རང་གི་འཁོར་ཡུག་ཏུ་གཏོགས་པ་སྟེ་ཆོས་དགུ་ལྡན་ནོ། །མདོར། མ་དད་པ་དང༌། ལེ་ལོ་ཅན་དང༌། བཀའ་བློ་མི་བདེ་བ་དང༌། མ་གུས་པ་དང༌། སྡིག་པའི་གྲོགས་བྱེད་པ་ལ་དེ་དག་འོས་པ་ཉིད་དོ། །ཞེས་གསུངས་སོ། །
གཉིས་པ་༼རྟེན་གང་གིས་བཅད་པ་༽ནི།
གནས་ཀྱི་བླ་མ་ཡིན་པ་དང་རང་ཆད་པའི་རྒྱུ་དང་མི་ལྡན་པ་ཞིག་དགོས་ཏེ། རང་ཆད་པའི་རྒྱུ་དང་ལྡན་ན་དེའི་ཚིག་ཕ་རོལ་པོས་བཟུང་བར་མི་འོས་པའི་ཕྱིར། དཔེར་ན་ཚུལ་ཁྲིམས་འཆལ་བས་དགེ་འདུན་གྱིས་དབྱེན་མི་ནུས་པ་བཞིན་ནོ། །
གསུམ་པ་༼དུས་ནམ་གྱི་ཚེ་བཅད་པ་༽ནི།
དབྱར་ཚུལ་ཞུགས་ཀྱི་དུས་མ་ཡིན་པ་དང༌། བྱ་བ་གཞན་གྱིས་བྲེལ་བའི་དུས་མ་ཡིན་པའོ། །
བཞི་པ་༼ཆད་པ་གང་བཅད་པ་༽ནི།
མདོར། ཆད་པ་ནི་ལྔ་སྟེ། གཏམ་འདྲི་བར་མི་བྱ་བ་དང༌། གདམས་ངག་མི་སྦྱིན་པ་དང༌། བསྙེན་བཀུར་དང་ཆོས་དང་ཟང་ཟིང་གི་ལོངས་སྤྱོད་དུ་མི་གཞུག་པ་དང༌། དགེ་བའི་ཕྱོགས་བརྩམ་པ་རྒྱུན་གཅོད་པ་དང༌། གནས་དགག་པར་བྱ་བའོ། །ཞེས་སོ། །
ལྔ་པ་ཆད་པས་བཅད་ནས་ཇི་ལྟར་བསྒྲུབ་པ་ལ་གཉིས། གང་ཟག་གཞན་གྱིས་ཇི་ལྟར་བསྒྲུབ་པ་དང༌། ཆད་པས་གཅོད་པ་པོ་རང་ཉིད་ཀྱིས་ཇི་ལྟར་བསྒྲུབ་པའོ། །དང་པོ་༼གང་ཟག་གཞན་གྱིས་ཇི་ལྟར་བསྒྲུབ་པ་༽ནི།
མདོར། ཆད་པས་བཅད་པ་གཞན་གྱི་ལེན་པར་བྱེད་པ་ལ་ཉེས་པ་སྦོམ་པོར་འགྱུར་རོ། །ཞེས་བཤད་པ་ལྟར། གཞན་གྱི་འཁོར་ཁ་འདྲེན་པ་དེ་དགེ་འདུན་དབྱེན་དུ་གཏོགས་པའི་སྦོམ་པོར་འགྱུར་རོ། །
གངས་ཅན་འདིར་ད་ལྟ་བླ་མ་རྣམས་གཅིག་གིས་ཆད་པས་བཅད་པ་གནས་ནས་ཕྱུང་བ་དེ་གཅིག་ཤོས་ཀྱི་ཐུགས་སྲས་ཀྱི་ཐུ་བོར་མངའ་གསོལ་བ་ནི་ཆོས་འདུལ་བ་དང་མི་མཐུན་པ་རུང་དུ་ཆུག་ཀྱང་དེ་འདྲའི་སློབ་མ་དེ་ལ་བླ་མས་སྲོག་ཟོན་ཆུག་པར་བྱས་ན་གཏིང་ནས་ཞེ་བློ་མི་བདེ་གདའོ། །
གཉིས་པ་༼ཆད་པས་གཅོད་པ་པོ་རང་ཉིད་ཀྱིས་ཇི་ལྟར་བསྒྲུབ་པ་༽ནི།
ཆད་པས་བཅད་པའི་རྗེས་སུ་སློབ་མ་དེ་བསམ་པས་མི་གཏོང་ཡང་སྦྱོར་བས་གཏོང་ཚུལ་བྱེད། དགེ་སློང་ཐབས་ལ་མཁས་པ་ཞིག་བར་པའི་ཚུལ་དུ་བསྐོས་ནས། དེས་བཟོད་པ་གསོལ་བའི་ཐབས་བྱེད་པ་ཡིན་ཏེ། ཇི་སྐད་དུ། གུས་པར་མི་བྱེད་པ་ན་དྲང་པརོ་བྱ་བའི་ཕྱིར་དགེ་སློང་བཤེས་གཉནེ་ཅན་སྐོའོ། །ཞེས་གསུངས་སོ། །ཆད་པའི་རྒྱུ་བཏང་ནས་བཟོད་པ་གསོལ་བར་བྱེད་ན་བཟོད་པ་བླང་བར་བྱ་དགོས་སྟེ། ཇི་སྐད་དུ། རྒྱུ་བཏང་ནས་བཟོད་པ་གསོལ་བར་བྱེད་པ་ལ་བཟོད་པར་བྱའོ། །ཞེས་གསུངས་ཞིང༌། དེ་ལྟར་མི་བྱེད་ན་འདུལ་བ་དང་འགལ་ཞིང༌། བྱང་སེམས་ཡིན་ན་རྩ་ལྟུང་ཡང་འབྱུང་སྟེ། སྡོམ་པ་ཉི་ཤུ་པ་ལས། གཞན་གྱིས་བཤགས་ཀྱང་མི་ཉན་ལ། །ཁྲོས་པས་གཞན་ལ་འཚོག་པ་དང༌། །ཞེས་གསུངས་སོ། །དེ་ལྟར་བྱས་ཀྱང་བྱ་བ་ངན་པ་མི་གཏོང་ཞིང་གུས་པར་མི་བྱེད་ན་གནས་ཁང་ནས་བསྐྲད་དེ། དགེ་ཚུལ་ཡིན་ན་རིལ་བ་སྤྱི་བླུགས་སོགས་ཡོ་བྱད་ལྔ་དང༌། དགེ་སློང་ཡིན་ན་སྣམ་སྦྱར་ཡང་བྱིན་ནས་གཏོང་ངོ༌། །
དེ་ཡང་རང་གི་གནས་ཁང་ནས་སྐྲོད་པ་ཡིན་གྱིས་དགེ་འདུན་གྱི་གནས་ཁང་ནས་སྐྲོད་པ་ནི་མ་ཡིན་ཏེ། ལུང་ལས། དགེ་སློང་གང་ཟག་ནི་རང་རེ་གནས་ཁང་ལ་དབང་གི་དགེ་འདུན་ཀྱི་གཙུག་ལག་ཁང་ལ་ནི་མ་ཡིན་ནོ། །ཞེས་གསུངས་པའི་ཕྱིར།
ཆད་པས་བཅད་པའི་དགོས་པ་ནི། སྔར་ཉེས་པ་ལ་ཞུགས་པ་འཕྲོ་གཅོད་ཅིང་ཕྱིས་མི་འཇུག་པ་དང༌། ཉེས་ཅན་ཡལ་བར་མི་འདོར་བའི་དགོས་པ་ཡོད་དེ། དེང་སང་འགྲོ་བ་འདྲེན་པ་ཞལ་འཆེས་པ་དག་ནི་རང་གི་སློབ་མ་ལ་ཐར་པ་ཐོབ་ཆེད་ཀྱིས་ལུང་རྟོགས་ཀྱི་ཡོན་ཏན་བྱུང་མ་བྱུང་ལ་དགའ་སྡུག་གང་ཡང་མི་བྱེད་པར། སློབ་མ་དེས་རང་ལ་བསྙེན་བཀུར་ཅུང་ཟད་ཁ་བསག་རེ་བྱས་ཤིང༌། རང་དང་མི་མཐུན་པའི་ཕྱོགས་ལ་གཤེ་སྐུར་སྣ་ཚོགས་བྱས་ན་དེ་ལ་སློབ་མ་དད་པ་ཅན་དང་སྣོད་ལྡན་དུ་བརྩི་སྟེ། དེ་དག་ནི་ཚེ་འདིའི་ཕུན་ཚོགས་ལ་སྦྱོར་བས་རྗེས་སུ་འཛིན་ནས་དེ་ལྟར་ཚོགས་པ་ན་དེ་དག་གི་དཔལ་འབྱོར་དང་བསྡོངས་ནས་རང་རང་གི་འགྲན་ཟླ་ཀུན་རྨེག་ནས་གཞོམ་པར་བྱེད་ཅིང་དེ་ལ་དགའ་བ་སྒོམ། དེ་ལྟར་མ་བྱུང་ན་སློབ་མ་སྙིང་ཐག་ཉེ་བ་དེ་རེ་ག་ཅེས་དེའི་སྡུག་བསྔལ་ཁུར། ད་ལྟ་རང་ལ་ཚེ་འདིའི་ཕན་འདོགས་ཀྱི་བསམ་སྦྱོར་སྡིག་པས་མ་སྒྲུབས་ཕྱིན་སློབ་མས་ཆོས་སྙིང་ནས་འདོད་ཀྱང་བླ་མས་དུག་དང་ཕྱི་ས་ལྟར་འདོར་བའི་བཤེས་གཉེན་ཐར་འདོད་ཀྱིས་རིང་ནས་དོར་བར་བྱའོ། །
གསུམ་པ་བསྙེན་བཀུར་དང་རིམ་གྲོ་བྱ་བའི་ཚུལ་ལ།
བསྙེན་བཀུར་ཞེས་བྱ་བ་ནི་བཟའ་བཏུང་འབུལ་བ་ཡིན་ཏེ། སུམ་བརྒྱ་པ་ལས། བླ་མ་དག་ལ་བསྙེན་བཀུར་བྱ་བ་ན། །བཟའ་བཏུང་ལ་སོགས་ཞིམ་པོ་དག་ཀྱང་འབུལ། །ཞེས་བཤད་པའི་ཕྱིར། བཀུར་སྟི་ཞེས་བྱ་བ་ནི། ཁྲི་སྟན་མཐོན་པོ་དང་ཕྱག་དང་ལྡང་བ་སོགས་སྔར་སྟོབ་པའོ། །རྙེད་པ་ནི་ན་བཟའ་ཆོས་གོས་དང༌། ལྷུང་བཟེད་སོགས་འབུལ་བའོ། །རིམ་གྲོ་ནི། སྐུ་མཉེ་དྲིལ་ཕྱི་ན་བཟའ་གཡོག་པ་སོགས་སོ། །
མདོར་ན། དེ་དག་ཐམས་ཅད་ཀྱི་སྒོ་ནས་བླ་མ་ལ་བསྙེན་བཀུར་བྱའི་རེ་རེའི་མིང་ནས་བརྗོད་པ་མི་ལང་ཞིང་རྒྱས་པར་ནི་གནས་མལ་གྱི་སྐབས་ནས་འབྱུང་བ་བཞིན་ནོ། །དགེ་སློང་གློ་བུར་དུ་འོང་བས་ཀྱང་གཉུག་མར་གནས་པ་ལ་འདི་ན་ཁྲིམས་སུ་བྱ་བ་ཅི་དང་ཅི་ལྟ་བུ་ཡོད་ཅེས་དྲིས་ན་གཉུག་མར་གནས་པའི་ཁྲིམས་དེ་གློ་བུར་འོངས་པས་ཀྱང་བསྲུང་དགོས་ཤིང་བསྟན་པ་སྤྱིལ་མི་ཕན་ཤིང་གང་ཟག་སོ་སོ་ལ་གནོད་པའི་ཁྲིམས་མི་བཅའ་སྟེ། གནོད་པར་འགྱུར་བའི་ཁྲིམས་མི་བཅའ་ཞེས་སོ། །
འོ་ན་དང་པོར་སྟོན་པ་ལ་ཕྱག་བྱ་བ་ཡིན་ནམ་བླ་མ་ལ་ཕྱག་བྱེད་པ་ཡིན་ཞེ་ན། ཁ་ཅིག་ནི་སྟོན་པ་ལ་ཕྱག་བྱེད་དགོས་ཏེ། མདོར། དང་པོར་མཆོད་རྟེན་ལ་ཕྱག་བྱ་བར་གསུངས་པ་དང༌། ཚིག་ལེ་ལས།
སྟོན་པ་ལ་གུས་ཕྱག་བྱའོ། །
དེ་ནས་རབ་གུས་བསྐྱེད་པ་ཡིས། །
བླ་མ་ལ་ནི་ཕྱག་བྱ་སྟེ། །ཞེས་དང༌།
རབ་བྱུང་བསྙེན་རྫོགས་ཀྱི་སྐབས་སུ་ཡང་དང་པོར་སྟོན་པ་ལ་ཕྱག་འཚལ། དེ་ནས་མཁན་སློབ་ལ་ཕྱག་བྱ་བར་གསུངས་པས་སོ། །ཞེས་ཟེར།
ཡང་འགའ་ཞིག་ནི། དང་པོར་བླ་མ་ལ་ཕྱག་བྱ་དགོས་ཏེ། ལུང་ལས།
རྒན་པ་དང་ནི་གཞོན་ཡང་རུང༌། །
གང་ལ་ཆོས་ནི་ཐོས་གྱུར་པ། །
དེ་ལ་ཐོག་མར་ཕྱག་བྱ་སྟེ། །
ཟླ་བ་ཚེས་པ་བྲམ་ཟེ་བཞིན། །
ཞེས་གསུངས་པས་སོ། །ཞེས་ཟེར། དེ་དག་ལ་འགལ་བ་མེད་དེ། བླ་མ་དང་གནས་ཁང་ཅིག་ཏུ་ཡོད་ན། དང་པོར་བླ་མ་ལ་ཕྱག་བྱེད། གནས་ཁང་ཐ་དད་ན་ཡོད་ན་དང་པོར་སངས་རྒྱས་ལ་ཕྱག་བྱེད། དེ་རྗེས་བླ་མ་ལ་ཕྱག་བྱ་བ་ལ་དགོངས་སོ། །
སྤྱིར་ནི་སེང་གེ་ལྟ་བུས་ཝ་ལྟ་བུ་ལ་བསྙེན་བཀུར་མི་བྱ་ཞེས་གསུངས་པས་རབ་ཏུ་བྱུང་བས་ཁྱིམ་པ་ལ་ཕྱག་བྱ་བ་བཀག་པ་ཡིན་ཡང༌། རང་གི་མཁན་སློབ་བབས་ཏེ་ཁྱིམ་པར་གྱུར་པ་དང་ཚུལ་ཁྲིམས་འཆལ་བ་ལ་ནི་ངེས་པར་ཕྱག་བྱ་དགོས་ཏེ། ཇི་སྐད་དུ། མཁན་པོ་དང་སློབ་དཔོན་ནི་ཚུལ་ཁྲིམས་འཆལ་བ་ལ་ཡང་བསྙེན་བཀུར་བྱའོ་ཞེས་གསུངས་ཏེ། ཁྱིམ་པར་བབས་པས་རང་གི་མཁན་པོ་མ་ཡིན་པར་མི་འགྱུར་བའི་ཕྱིར། ཚུལ་ཁྲིམས་འཆལ་པ་གཞན་ལ་ནི་ཕྱག་སོགས་བསྙེན་བཀུར་བྱར་མི་རུང་སྟེ། རང་ཚུལ་ཁྲིམས་དང་ལྡན་པས་ཤེས་བཞིན་དུ་ཚུལ་ཁྲིམས་འཆལ་པ་པོ་ཤིང་སྟོབས་པར་བྱེད་ན་ཚུལ་ཁྲིམས་དང་ལྡན་པ་དེ་ཡང་ལོ་སྟོང་ཕྲག་དགུ་བཅུར་དམྱལ་བར་སྐྱེ་བར་འགྱུར། ཞེས་གསུངས།
སྦྱིར་སྦགས་པས་ཕྱག་མི་བྱེད་སྦགས་པ་ལ་ཕྱག་མི་བྱ་བ་ཡིན་ཀྱང༌། བླ་མ་ནི་སྦགས་པ་ལ་ཡང་ཕྱག་བྱས་ཏེ་འདག་རྫས་འབུལ་བར་གསུངས་པའི་ཕྱིར། དེར་མ་ཟད་མཁན་པོ་མཐོང་མ་ཐག་ཏུ་སྟན་ལས་ལྡང་བར་བྱ་ཞེས་གསུངས་ཡང༌། མཐོང་ནས་སྒྲ་ཐོས་པ་ཙམ་དུ་བྱུང་ན་སྟན་ལས་ལྡང་བར་བྱ་ཞིང༌། ཕར་ལ་འབྱོན་པའི་ཚེ་ཡང་དེ་ལྟར་བྱའོ། །ཕྱག་ཀྱང་གནས་ལྔ་ས་ལ་གཏུགས་པའི་ཕྱག་དང༌། བགྱིད་པ་ནས་འཁྱུད་པ་གཉིས་ཡིན་གྱི། ཐལ་མོ་སྒྲེང་བ་ཙམ་གྱིས་ཕྱག་གི་གོ་ཆོད་པར་འདོད་པ་ནི་མུ་སྟེགས་པ་འགའ་ཞིག་གིས་གསུངས་སོ། །
ཕྱག་བྱ་བའི་དུས་ལ་ཡང་མུན་ཁུང་དུ་ནི་ལུས་ཀྱིས་ཕྱག་མི་བྱ་བར་ངག་གིས་ཕྱག་འཚལ་ལོ། །ཞེས་བརྗོད་པས་ཆོག་པ་དང༌། དགེ་འདུན་ཐམས་ཅད་འདུས་པ་ན་རེ་རེ་ནས་ཕྱག་བྱེད་མི་དགོས་པར་སྤྱིཕྱག་བྱས་པས་བསླབ་ཕྱག་བྱས་པའི་གོ་ཆོད་དེ། ཇི་སྐད་དུ། ཚངས་པའི་ཕྱག་ནི་དེ་ལ་བྱས་པ་ཉིད་མ་ཡིན་ནོ། །ཞེས་གསུངས་པའི་ཕྱིར། རང་ལས་བསླབ་པ་རྒན་པ་ལ་སྦྲིད་པ་བྱུང་ན་ཕྱག་བྱ་བ་དང༌། གཞོན་པ་དང་ཁྱིམ་པ་ལ་སྦྲིད་པ་བྱུང་ན་ནད་མེད་ཅིང་ཡུན་རིང་འཚོ་བར་གྱུར་ཅིག་ཅེས་བརྗོད་དགོས་ཏེ། ཇི་སྐད་དུ། རྒན་ལ་སྦྲིད་བྱུང་ཕྱག་བྱ་སྟེ། །གཞོན་ལ་སྦྲིད་པ་བྱུང་བ་ལ། །ནད་མེད་གྱུར་ཅེས་བརྗོད་པར་བྱ། །ཞེས་གསུངས་སོ། །ཡང་ཁྱིམ་པས་ཚུར་ལ་ཕྱག་བྱེད་པ་ལ། ཨ་རོ་གྱ་༼ནད་མེད་པར་གྱུར་ཅིག༽ཞེས་བརྗོད་པར་བྱ་བ་ཡིན་ནོ། །
གཉིས་པ་གནས་བཅས་པ་འཇིག་པའི་ཚུལ་ལ་གཉིས། བྱ་བ་འཇིག་པའི་ཚུལ་དང༌། གསོལ་བ་བཏབ་པ་འཇིག་པའི་ཚུལ་ལོ། །དང་པོ་༼བྱ་བ་འཇིག་པའི་ཚུལ་༽ནི།
གནས་པས་གནས་གཞན་འདོད་པ་མངོན་དུ་གྱུར་པ་དང༌། གནས་དང་གནས་པ་མཚམས་ཐ་དད་གྱུར་པའོ།
གཉིས་པ་༼གསོལ་བ་བཏབ་པ་འཇིག་པའི་ཚུལ་༽ནི།
མདོར། གཉིས་ཀ་ལ་མི་ལྟོས་པའམ་འདུ་ཤེས་སྐྱེས་པ་ནི་གནས་བཅས་པ་འཇིགས་པའི་རྒྱུ་ཡིན་ནོ། །ཞེས་གསུངས་ཀྱང་དེའི་ཚེ་ན་ཞིག་ཟིན་པ་ཡིན་ཏེ། ལུང་ཕྲན་ཚེགས་ལས། སློབ་དཔོན་གྱིས་ཀྱང་བསམ་པས་བཏང་ལ། ཉེ་གནས་ཀྱིས་ཀྱང་བསམ་པས་བཏང་ན་གནས་བཅས་པ་ཞིག་པ་ཞེས་བརྗོད་པར་བྱའོ། །ཞེས་གསུངས་ལ། དེའི་དོན་ལ། ཉེ་གནས་ཀྱི་བསམ་པ་ལ་ཁོ་བོ་གདོན་མི་ཟ་བར་སློབ་དཔོན་འདི་སྤངས་ཏེ་སློབ་དཔོན་གཞན་བསྟེན་སྙམ་པ་དེ་སློབ་དཔོན་གྱིས་ཤེས་པ་དང༌། ཡང་བླ་མས་དེ་ལྟར་བསམ་པ་དེ་སློབ་མས་ཀྱང་དེ་ལྟར་ཤེས་པ་ན་འཇིག་གོ །
འོ་ན་སྡོམ་པ་བསྲུངས་ཚུལ་དུ་མ་ཞིག་ཡོད་པ་ལ། དགེ་བའི་བཤེས་གཉེན་ལ་བརྟེན་ནས་བསྲུང་ཚུལ་དེ་ཙམ་དུ་ཞིབ་པར་བཤད་དགོས་པའི་རྒྱུ་མཚན་ཅི་ཡིན་སྙམ་ན། སྤྱིར་ཡང༌། ཇི་སྐད་དུ།
སློབ་མ་བཟང་པོ་བླ་མ་གུས་ལྡན་དེ་དག་གིས། །
བླ་མ་མཁས་པ་རྣམས་ལ་རྟག་ཏུ་བརྟེན་པར་བྱ། །
ཅི་ཕྱིར་ཞེས་ན་མཁས་པའི་ཡོན་ཏན་དེ་ལས་འབྱུང༌། །
ཞེས་གསུངས་པ་ལྟར། ཚོགས་བསགས་སྒྲིབ་སྦྱང་བའི་ལས་ཐམས་ཅད་བླ་མ་ལས་བརྟེན་ནས་བསྒྲུབ་དགོས་པར་མདོ་རྒྱུད་ཐམས་ཅད་ལས་གསུངས་ཤིང༌། ཁྱད་པར་དུ། ལུང་ལས། ཀུན་དགའ་བོ་ཁྱོད་འདི་ལྟ་སྟེ། དགེ་བའི་བཤེས་གཉེན་ལ་བརྟེན་པ་དང༌། དགེ་བ་དང་ལྷན་ཅིག་གནས་པ་དང༌། དགེ་བ་ལ་བརྟེན་ནས་སྡིག་པའི་གྲོགས་པོ་མི་བསྟེན། སྡིག་པ་དང་ལྷན་ཅིག་མི་གནས། སྡིག་པ་ལ་མ་བརྟེན་ན་འདི་ནི་ཚངས་པར་སྤྱོད་པའི་ཕྱེད་ཡིན་ནོ། །ཞེས་དེ་སྐད་མ་ཟེར་ཅིགདེ་ཅིའི་ཕྱིར་ཞེ་ན། ཀུན་དགའ་བོ་དེ་ནི་ཚངས་པར་སྤྱོད་པ་ཀུན་ཏུ་མཐར་ཕྱིན་པ་མ་འདྲསེ་པ། ཡོངས་སུ་རྫོགས་པ། ཡོངས་སུ་དག་པ། ཡོངས་སུ་བྱང་བ་ཡིན་ནོ། །ཞེས་གསུངས་པའི་ཕྱིར།
དེ་ཡང་བསྙེན་པར་རྫོགས་མ་ཐག་པའི་རྗེས་སུ་དགེ་བའི་བཤེས་གཉེན་ལ་བརྟེན་ནས་སྡོམ་པ་བསྲུང་བའི་ཚུལ་འདི་ལ་འཆད་པའི་རྒྱུ་མཚན་ནི། བསྙེན་པར་རྫོགས་པའི་སྐད་ཅིག་གཉིས་པ་ནས་བཟུང༌། བྱ་བ་ཐམས་ཅད་གནས་ཀྱི་བླ་མ་ལ་ཞུས་ནས་བྱེད་དགོས་སོ། །ཞེས་ཤེས་པར་བྱ་བའི་ཆེད་དང༌། ལུང་ལས་ཀྱང༌། གོ་རིམ་དེ་ལྟར་དུ་གསུངས་པས་སོ། །དེ་དག་གིས་ནི་འདུལ་བའི་བསླབ་བྱ་ཡོངས་རྫོགས་ལ་སློབ་པའི་རྟེན་གྱི་གང་ཟག་དེ་ལ་རབ་ཏུ་བྱུང་ཞིང་བསྙེན་པར་རྫོགས་པ་ཞིག་དགོས་སོ། །ཞེས་བསྟན་ནས།
གཉིས་པ་གང་ཟག་དེ་དག་གི་བསླབ་བྱའི་བླང་དོར་གྱི་ཆོས་གཏན་ལ་དབབ་པ་ལ་གཉིས། བསླབ་པ་ཇི་ལྟར་འཆའ་བའི་ཚུལ་དང༌། བསླབ་པའི་གཞི་དངོས་བཤད་པའོ། །དང་པོ་༼བསླབ་པ་ཇི་ལྟར་འཆའ་བའི་ཚུལ་༽ནི།
ལུང་རྣམ་འབྱེད་ལས། དགེ་འདུན་བསྡུ་བའི་ཕྱིར་དང༌། ལེགས་པར་བསྡུ་བའི་ཕྱིར་དང༌། བསྡུས་པ་རྣམས་ཅི་བདེར་གནས་པར་བྱ་བའི་ཕྱིར་དང༌། མ་དད་པ་རྣམས་དད་པར་བྱ་བའི་ཕྱིར་དང༌། དད་པ་རྣམས་ཕྱིར་ཞིང་འཕེལ་བར་བྱ་བའི་ཕྱིར་དང༌། མནོང་མི་ཁུར་བའི་གང་ཟག་ཚར་བཅད་པར་བྱ་བའི་ཕྱིར་དང༌། ངོ་ཚ་ཤེས་པ་རྣམས་ཅི་བདེར་གནས་པར་བྱ་བའི་ཕྱིར་དང༌། ཚེ་འདིའི་ཟག་པ་བསྡ མ་པར་བྱ་བའི་ཕྱིར་དང༌། ཕྱི་མའི་ཟག་པ་མི་འཕེལ་བར་བྱ་བའི་ཕྱིར་དང༌། ང་ཡིས་ཚངས་སྤྱོད་ཡུན་རིང་དུ་གནས་པར་བྱ་བའི་ཕྱིར་བསླབ་པའི་གཞི་བཅུ་བཅའ་བར་མཛད་དེ། ཞེས་གསུངས་པ་ལྟར། མདོ་ལས་ཀྱང་བསླབ་པ་དང༌། སོ་སོ་ཐར་པ་དང༌། བསྲུང་བར་བྱ་བ་དང༌། འདུལ་བ་རྣམས་མིང་གི་རྣམ་གྲངས་སུ་བྱས་ནས་བསྟན་པ་འདི་ལྟ་སྟེ། ཇི་སྐད་དུ། བསྲུང་བ་ཞེས་བྱ་བ་ནི་ཇི་སྐད་བཤད། འདུ་ཤེས་བྱ་བ་ནི་ཇི་སྐད་བཤད། སོ་སོ་ཐར་པ་ཞེས་བྱ་བ་ནི་ཇི་སྐད་བཤད་ཅེ་ན། སོ་སོ་ཐར་པ་ཞེས་བྱ་བ་ནི། ཆོ་ག་ཤེས་པ་དང༌། ཡོ་བྱད་ཉུང་བ་དང་ལེན་པ་མེད་པའོ། །གཅིག་ཏུ་ན་སོ་སོ་ཐར་པ་ཞེས་བྱ་བ་ནི་གཉིས་ཀའི་དོན་ལས་གསོ་བར་བྱེད་པའི་ཕྱིར། ལོག་པའི་ཚིག་ལས་གྲོལ་བར་བྱེད་པའི་དོན་གྱིས་ན་སོ་སོ་ཐར་པའོ། །བསྲུང་བ་ཞེས་བྱ་བ་ནི། རུང་བ་མ་ཡིན་པ་ཐམས་ཅད་ཀྱི་འཚོ་བས་འགྲོ་བ་བཞི་པོ་རྣམས་སུ་ལྟུང་བར་བྱེད་པ་དང༌། སེམས་ཅན་དམྱལ་བ་མནར་མེད་པ་ལ་སོགས་པ་འཇིགས་པའི་གནས་ཐམས་ཅད་དུ་འཚོ་བར་འགྱུར་བ་དེ་ལས་བསྲུང་བའི་ཕྱིར། འདུལ་བ་ཞེས་བྱ་བ་ནི། ཐོབ་པར་བྱེད་པ་དང༌། འདུལ་བར་བྱེད་པ་དང༌། ཆོ་ག་སྟོན་པར་བྱེད་པའི་ཕྱིར་དང༌། རྫས་ངན་པ་ལེན་པ་ལ་ངེས་པར་འབྱུང་བ་མེད་པའི་ཕྱིར། རྫས་ངན་པ་ལེན་པ་ཡང་མེད། རྫས་ངན་པ་སྦྱིན་པར་བྱ་བ་ཡང་མེད་པ་ནི་འདུལ་བ་ཞེས་བྱའོ། །
འོ་ན་འདུལ་བའི་བསླབ་པའི་གཞི་དེ་ཅིའི་ཕྱིར་ཅིག་ཅར་མ་བཅས་ཞེ་ན། དེའི་ཚེ་ཁ་ཅིག་ཕམ་པ་བྱུང་བ་དག་ཀྱང་ཡོད། དགེ་འདུན་ལྷག་མ་བཅུ་གསུམ་གྱི་ཉེས་པ་འབྱུང་བ་དག་ཀྱང་ཡོད། སྤང་བའི་ལྟུང་བ་སུམ་ཅུའི་ཉེས་པ་འབྱུང་བ་དག་ཀྱང་ཡོད། ལྟུང་བ་ཉི་ཚེ་བ་དགུ་བཅུ་རྩ་གཅིག་གི་ཉེས་པ་འབྱུང་བ་དག་ཀྱང་ཡོད། སོ་སོར་བཤགས་པར་བྱ་བ་བཞིའི་ཉེས་པ་འབྱུང་བ་དག་ཀྱང་ཡོད། བསླབ་པ་མང་པོའི་ཆོས་ཀྱི་ཉེས་པ་འབྱུང་བ་དག་ཀྱང་ཡོད། རྩོད་པ་ཞི་བར་བྱ་བ་བདུན་གྱི། རྟག་ཏུ་བསླབ་པ་ཐམས་ཅད་ལས་འགལ་བར་བྱེད། མཚམས་མེད་པ་བྱེད་པ། མདོ་སྡེ་སྤོང་བ་དག་ཀྱང་ཡོད། འདོད་པ་ཆེན་པོའི་རྒྱུའི་མཚན་ཉིད་རྫོགས་པ་དག་ཀྱང་ཡོད། འདི་ན་དགེ་སློང་སྡིག་པའི་ལས་བྱེད་པ་ཆོས་ཐམས་ཅད་ལས་ཐལ་བ་དེ་དག་གཞན་དག་གིས་བསྐུལ་ན་ཡང་བདག་ཉིད་མཁས་པ་ཡིན་པར་མངོན་པའི་ང་རྒྱལ་བྱེད་ཅིང་འཆགས་པར་མི་བྱེད་དེ། གསོར་རུང་བ་ཡང་གསུངས་ཏེ་གསོར་མི་རུང་བ་ཡང་ཡོད། ཁ་ཅིག་ནི་རུས་སྦལ་གྱིས་ལུས་བཞིན་དུ་སྦེད་པར་བྱེད་པ་ཡང་ཡོད་དེ། དེ་ལྟར་བདག་གི་ཉེས་པ་ཡུན་རིང་དུ་བཅབས་པའི་ཉེས་པ་འབྱུང་ཞིང་སྡིག་པ་བསགས་པར་འགྱུར་བས་ན། དེའི་ཕྱིར་དེ་བཞིན་གཤེགས་པ་ཐམས་ཅད་མཁྱེན་པ་ཡིན་པས་སྡིག་ཅན་རྣམས་གནས་རེ་རེ་ན་དྲི་བར་མཛད་དེ། ཐོག་མ་ཁོ་ནར་གཅིག་བཅས་པ་ན་བསླབ་པའི་གཞི་ཐམས་ཅད་གཅིག་ཅར་དུ་བཅའ་བར་མི་མཛད་དོ། །གསོལ་བ། དེ་བཞིན་གཤེགས་པས་མཁྱེན་བཞིན་དུ་དེ་དག་མནར་མེད་པ་ཤིན་ཏུ་འཇིགས་པའི་སར་བཏང་བར་མཛད་དམ་ཅི་ལགས། དཔེར་མཚོན་ན་མགྲོན་པོ་དག་གཅིག་བཤུལ་དུ་བཞུགས་ཏེ་བཤུལ་དྲང་པོ་ལ་འཚལ་བ་ལས། དེ་བཤུལ་གཅིག་ལོགས་ཤིག་ཏུ་འཆི་ལགས་ལ། དེ་དག་གིས་ཀྱང་བཤུལ་བོར་ཏེ་ལོགས་པར་ཞུགས་ཤིང་མ་རུངས་པར་གྱུར་ཀྱང་བདག་ཅག་ནི་བཤུལ་ལོག་པར་ཞུགས་སོ་སྙམ་དུ་མ་ཚོར་ནས་འདི་ནི་བཤུལ་བཟང་པོ་ལགས་སོ་སྙམ་དུ་འཛིན་ཅིང་དོང་ལ། ཕབ་རྒྱུ་བའི་མགྲོན་པོ་ཡང་མ་མཐོང་བ་དེ་བཞིན་དུ། ཆོས་ལ་སྨོད་པའི་སེམས་ཅན་དེ་བཞིན་གཤེགས་པའི་དེ་ཁོ་ན་ཉིད་མ་མཐོང་བ་རྣམས་ལ་བཅོམ་ལྡན་འདས་ཀྱིས་ཐོག་མ་ཁོ་ནར་བཤུལ་བསྟན་འཚལ་བ་ལས་སྔགས་ཉེས་པའམ་རྔམས་ཆེ་ཆུང་མ་བསྟན་པས་དགེ་སློང་རྣམས་ཀྱི་ནང་དུ་ལྟུང་བར་འགྱུར་ན། འདི་ལྟར་བཅོམ་ལྡན་འདས་བདེན་པའི་མགོན་པོ་བདེ་བའི་ལམ་གྱི་ཁྱད་པར་ཡང་དག་པར་གཟིགས་པ་ཆོས་ཀྱི་ལམ་ཡོན་ཏན་གྱི་ཁྱད་པར་གྱི་ཕན་ཡོན་ཡང་དག་པར་གཟིགས་པ། ལྷའི་ཡང་ལྷ་བཅོམ་ལྡན་འདས་ཀྱི་དེའི་ཆེད་དུ་བསླབ་པའི་གཞི་བཅའ་བ་བསྟན་དུ་གསོལ། བཀའ་སྩལ་པ། འོད་སྲུང་ཆེན་པོ་དང་རུས་གཅིག་པ་ཁྱོད་དེ་སྐད་མ་ཟེར་ཞིག་དེ་བཞིན་གཤེགས་པ་ནི་ཡོན་ཏན་གྱི་ཁྱད་པར་གྱི་ཆོས་བཅུ་ཡང་དག་པར་གཟིགས་པ་ཡིན་ལ། སེམས་ཅན་ཐམས་ཅད་ལ་ཡང་སྒྲ་གཅན་ཟིན་བཞིན་དུ་གཟིགས་ན་ཇི་ལྟར་དགེ་སློང་རྣམས་མནར་མེད་པར་འགྲོ་བར་མཛད། དེ་བཞིན་གཤེགས་པ་ནི་སེམས་ཅན་གཅིག་གི་རྒྱུད་དེ་འདྲ་བ་ཞིག་གཟིགས་ན་ཡང་དེ་ངེས་པར་བསྒྲལ་བའི་ཕྱིར་བསྐལ་པའམ་བསྐལ་པ་ལས་ལྷག་པར་ཡང་སེམས་ཅན་དམྱལ་བར་བཞུགས་སྤྱོད་ན་ཐུགས་བརྩེ་བ་དང་ལྡན་པ་ཇི་ལྟར་ཉིད་ཀྱི་སྲས་རྣམས་བསླུ་བར་མཛད།
འོད་སྲུང་ཆེན་པོ་དང་རུས་གཅིག་པ་དཔེར་ན་གྲོང་ཁྱེར་རམ་རི་ཁྲོད་ཀྱི་གྲོང་ཞིག་ན་ཐ་ག་པ་ཞིག་ཡོད་ན། དེ་ནི་རས་ཐག་པའི་ཡོ་བྱད་ཐག་ཆ་ཁ་གང་བཀལ་བ་འདོར་བྱེད་པ་དང༌། འཁོར་ལོས་བསྒྱུར་བའི་རྒྱལ་པོ་ནི་ཐོག་མར་ཁོ་ནར་དགེ་བཅུའི་ལས་རྣམས་ཅིག་ཅར་སྦྱོང་བར་མི་བྱེད་སེམས་ཅན་གང་དང་གང་ཆོས་མ་ཡིན་པ་ལ་བརྟེན་པ་དེ་དང་དེ་དག་འཁོར་ལོ་རིན་པོ་ཆེས་བཏུལ་ནས་དམ་པའི་ཆོས་ལ་འོགད་པ་དེ་བཞིན། སངས་རྒྱས་བཅོམ་ལྡན་འདས་ཀྱང་ཐོག་མ་ཁོ་ནར་སོ་སོ་ཐར་པའི་བསླབ་པའི་གཞི་ཅིག་ཅར་བཅའ་བར་མི་མཛད་ཀྱི། དགེ་སློང་གང་དང་གང་གིས་ཉེས་པ་ཅི་དང་ཅི་བྱས་པའི་དོན་གྱི་ཉེས་དམིགས་བྱུང་བ་དེ་དང་དེར་དགེ་སློང་གཞིར་མཛད་ནས་བསླབ་པའི་གཞི་བཅའ་བར་མཛད་ལ། སེམས་ཅན་ཆོས་འདོད་པ་གང་ཡིན་པ་རྣམས་ཀྱིས་དེ་དང་དེ་མཐོང་ན་ཡིད་ཆེས་པར་འགྱུར་ཏེ། དེ་དག་དཔང་དུ་འཇོག་གོ །ཞེས་སྟོན་པས་བསླབ་པ་འཆའ་བའི་རྒྱུ་མཚན་བཅས་པའི་ཕན་ཡོན་བཅས་པ་ལ་སྣོད་ལྡན་ཡིད་ཆེས་ཚུལ། བསླབ་པ་དེ་ཡང་ཅིག་ཅར་མི་བཅའ་བ་རིམས་ཅན་དུ་བཅས་ཚུལ་དཔེ་དང་བཅས་ཏེ་གསུངས་སོ། །
གཉིས་པ་བསླབ་པའི་གཞི་དངོས་བཤད་པ་ལ་གཉིས༌། སྤང་བྱ་བཟློག་པའི་ཚུལ་ཁྲིམས་དང༌། ཉམས་སུ་བླང་བྱ་འཇུག་པའི་ཚུལ་ཁྲིམསལས། དང་པོ་༼སྤང་བྱ་བཟློག་པའི་ཚུལ་ཁྲིམས་༽ལ་ལྔ། ལྟུང་བའི་རྒྱུ། ངོ་བོ། དབྱེ་བ། ལྕི་ཡང༌། ལྟུང་བ་སྡེ་ལྔའི་སྐབས་ཀྱི་ལས་ཀྱི་ཆོ་ག་བཤད་པ་ལས། དང་པོ་༼ལྟུང་བའི་རྒྱུ་༽ནི།
མི་ཤེས་པ་དང༌། མ་གུས་པ་དང༌། བག་མེད་པ་དང༌། ཉོན་མོངས་མང་བ་རྣམས་ཡིན་ནོ། །
གཉིས་པ་༼ངོ་བོ་༽ནི།
ཆོས་འདི་པའི་ལུགས་ལ་ལྟུང་བ་ཐམས་ཅད་གཟུགས་ཀྱི་རང་བཞིན་དུ་འཆད་དགོས་ཤིང༌། དེ་ལ་ཡང་རིག་བྱེད་དང་རིག་བྱེད་མ་ཡིན་པ་གཉིས་ཡོད་པ་ལས། ལྟུང་བ་འཆལ་ཚུལ་དུ་གྱུར་པ་རྣམས་ནི་རིག་བྱེད་མ་ཡིན་པའི་གཟུགས་དང༌།དེར་མ་གྱུར་བ་རྣམ་པར་རིག་བྱེད་ཀྱི་གཟུགས་སུ་འཆད་དགོས་ཏེ། ཇི་སྐད་དུ། འཆལ་པའི་ཚུལ་ཁྲིམས་མི་དགེའི་གཟུགས། །དེ་སྤོང་ཚུལ་ཁྲིམས་རྣམ་གཉིས་སོ། །ཞེས་བཤད་པའི་ཕྱིར།
གསུམ་པ་དབྱེ་བ་ལ་ལྔ། བཅས་རང་གཉིས་སུ་དབྱེ་བ། ལྟུང་བ་སྡེ་ལྔར་དབྱེ་བ། ལུས་ངག་གི་ཉེས་པ་གཉིས་སུ་དབྱེ་བ། དགེ་བ་དང་ལུང་མ་བསྟན་གཉིས་སུ་དབྱེ་བ། བྱ་བ་མི་བྱེད་པ་དང་བྱ་བ་མིན་པ་གཉིས་སུ་དབྱེ་བའོ། །དང་པོ་༼བཅས་རང་གཉིས་སུ་དབྱེ་བ་༽ནི
འགྲོ་བ་སུས་བྱས་ཉེས་པར་འགྱུར་བ་དེ་རང་བཞིན་གྱི་ཁ་ན་མ་ཐོ་བ་དང༌། བསླབ་པ་བླངས་པ་ལ་བསྟེན་པའི་ཉེས་པ་དེ་བཅས་པའི་ཁ་ན་མ་ཐོ་བ་ཡིན་ཅིང་དེ་ལ་ཡང་སྡོམ་པ་གསུམ་ལ་བརྟེན་པའི་བཅས་ལྟུང་གསུམ་དུ་ཡོད། དེ་ཡང་བཅས་ལྟུང་ནི་བསླབ་པ་བཅས་པའི་རྟེན་ལས་འབྱུང་ཞིང་བསླབ་པ་མ་བཅས་པའི་རྟེན་ལ་མི་འབྱུང་སྟེ་དཔེར་༼མགོན་པོ་འབྲི་གུང་པ་ལྟར་ན་བཅས་སྡིག་ངོ་བོ་གཅིག་དང༌། ཆོས་ཀྱི་རྒྱལ་པོས་འགྲོ་བ་སྤྱིལ་བཅས་པ་ལྟར་ན་བསླབ་པ་མ་བླངས་པ་མའང༌། ཉེས་པ་སྤྱད་ན་བསླབ་པ་བླངས་པ་ལྟར་ལྟུང་བར་གྱུར་པ་ནི་སྐལ་མེད་སྣོད་དང་མི་ལྡན་པ་མ་གསང་བའི་ཁོངས་སུ་གྱུར་པས་འདིར་མི་བཟུང་ལ། འདིར་སྤྱིར་གྲགས་པ་ལྟར་འཆད་དོ། །མཆན།༽ན། སོ་སོ་ཐར་པའི་སྡོམས་པ་མ་བླངས་པའི་རྒྱུད་ལ་སོ་སོར་ཐར་པའི་སྡོམ་པ་ལ་བསྟེན་པའི་བཅས་ལྟུང་འབྱུང་ན། དེའི་རྒྱུད་ལ་སོ་ཐར་སྡོམ་པ་ཡོད་པར་ཐལ་བའི་སྐྱོན་ཡོད་པའི་ཕྱིར།
གཉིས་པ་༼ལྟུང་བ་སྡེ་ལྔར་དབྱེ་བ་༽ནི།
ཕམ་པ་དང༌། ལྷག་མ་དང༌། ལྟུང་བྱེད་དང༌། སོར་བཤགས་དང༌། ཉེས་བྱས་ཏེ་ལྟུང་བ་སྡེ་ལྔར་ཕྱེས་ཏེ། དེ་དག་ཀྱང་ཆད་པ་ལྕི་ཡང་གི་སྒོ་ནས་ཡིན་གྱི། རྣམ་སྨིན་ལྕི་རིམ་ནས་ནི་མ་ཡིན་ཏེ། མི་ཙམ་བསད་པའི་ཕམ་པ་ལས། དེ་བཞིན་གཤེགས་པ་ལ་ངན་སེམས་ཀྱི་ཁྲག་ཕྱུང་བ་དང༌། དགེ་འདུན་གྱིས་དབྱེན་བྱས་པའི་ལྷག་མ་རྣམ་སྨིན་ལྕི་བའི་ཕྱིར། དེས་ན་ཕམ་པ་ཞེས་བྱ་བ་ནི་སྡོམ་པ་ལས་ལྟུང་བ་རྒྱལ་བའི་ཉེས་པ་ཡིན་པས་ན་ཕམ་པ་ཞེས་བྱ་བ་ཡིན་ནོ། །
ཕམ་པས་སྡོམ་པ་གཏོང་མི་གཏོང་ལ་བྱེ་བྲག་ཏུ་སྨྲ་བའི་ལུགས། མདོ་སྡེ་པའི་ལུགས། འཕགས་ཡུལ་གྱི་སྔ་རབས་པ་ཞིག་གི་ལུགས་སོ། །བྱེ་བྲག་སྨྲ་བ་ལྟར་ན། ཕམ་པས་སྡོམ་པ་ཉམས་པར་བྱས་པ་ཙམ་ཡིན་གྱི། ཕམ་པས་སྡོམ་པ་མི་གཏོང་བས་ཕམ་པ་བཞི་པོ་གང་རུང་ཞིག་བྱུང་བའི་དགེ་སློང་དེ་ཁྲིམས་འཆལ་དང་ཁྲིམས་ལྡན་གཉིས་ཀ་ཡིན་ཅིང་འཆབ་སེམས་ཕམ་པའི་ཡན་ལག་ཏུ་མི་དགོས་པར་འདོད། ཕམ་པ་འཆབ་བཅས་བྱུང་ན་རྒྱུད་གསོར་མི་རུང་དུ་གྱུར་པས་ཕྱིར་བཅོས་པའི་ཐབས་མེད་ལ། འཆབ་མེད་བྱུང་ན་བསླབ་པ་བྱིན་ཆགས་སྤྱད་པས་ལྟུང་བ་འདག་པར་འདོད་དོ། །
མདོ་སྡེ་པ་ལྟར་ན། ཕམ་པ་ལ་འཆབ་བཅས་སམ་ཕས་ཕམ་པ་ཞེས་བྱ་བ་དང༌། ཕམ་པ་ཙམ་པོ་བ་གཉིས་སུ་ཡོད་པ་ལས། ཕམ་པ་འཆབ་བཅས་བྱུང་ན་སྡོམ་པ་གཏོང་ཏེ་རྒྱུད་ངོ་ཚ་ཁྲེལ་མེད་ཤས་ཆེན་པོར་བྱས་པའི་ཕྱིར། དེ་ན་འཆབ་སེམས་ཕམ་པའི་ཡན་ལག་ཏུ་དགོས། ཕམ་པ་འཆབ་མེད་ཀྱི་སྡོམ་པ་མི་གཏོང་སྟེ། ལུང་ལས། དགེ་སློང་དགའ་བ་ཅན་འདིས་ནི་བྱ་བ་མ་ཡིན་པ་སྤྱད་དུ་ཟིན་ཀྱང་སེམས་ཀྱིས་སྐད་ཅིག་ཀྱང་མ་བཅབས་པས། ཕམ་པ་མ་བྱུང་སྟེ། ཞེས་གསུངས་པའི་ཕྱིར། འོ་ན་བསླབ་པ་བཅས་དགོས་པ་ཅི་ཡིན་ནི། ཕམ་པའི་སྡེར་གཏོགས་པའི་སྦོམ་པོ་ལྕི་བ་ཞིག་བྱུང་བ་དེ་དག་པའི་ཕྱིར་ཡིན་ལ། དེས་ན་ཕམ་པ་འཆབ་མེད་ཀྱི་ལྟུང་བ་ནི་ཕམ་པའི་སྡེ་ཚན་དུ་གཏོགས་ཀྱང་ཕམ་པ་དངོས་མ་ཡིན་པར་འདོད།
འཕགས་པ་ཐོགས་མེད་སོགས་འཕགས་ཡུལ་སྔ་རབས་པ་ཁ་ཅིག་ནི། ཕམ་པ་འཆབ་བཅས་དང་འཆབ་མེད་གང་ཡིན་ཡང་སྡོམ་པ་གཏོང༌། ཕམ་པ་འཆབ་བཅས་བྱུང་ན་ཕྱིར་བཅོས་པའི་ཐབས་མེད། འཆབ་མེད་བྱུང་ན་སྔར་གྱིས་སྡོམ་རོ་དེ་ཕུལ་ནས་སླར་སྡོམ་པ་བླངས་པས་སྐྱེ་སྟེ། ལུང་ལས། ཚུལ་ཁྲིམས་འཆལ་པ་བསྙེན་པར་རྫོགས་པ་བགྱིད་ན་བསྙེན་པར་རྫོགས་པ་ཞེས་བགྱི་བ་འམ། ཨུ་པ་ལི་བསྙེན་པར་རྫོགས་ཞེས་བྱ་སྟེ་རྫོགས་པར་བྱེད་པ་དག་ནི་འདས་པ་དང་བཅས་པའོ། །ཞེས་གསུངས་པའི་ཕྱིར། ཞེས་ཟེར།
དེས་ན་འདུལ་བ་རང་ལུགས་ལ་ཕམ་པ་འཆབ་བཅས་བྱུང་ན་དགོས་པ་དྲུག་བསྒྲུབ་ནུས་ཀྱི་སྡོམ་པ་མེད་པས་ཕྱིར་བཅོས་པའི་ཐབས་མེད། འཆབ་མེད་བྱུང་ཡང་དགོས་པ་དྲུག་བསྒྲུབ་ནུས་པའི་སྡོམ་པའི་སྡོམ་པ་གསོར་རུང་དུ་ཡོད་པས་ཕྱིར་བཅོས་བྱར་རུང༌།
དགོས་པ་དྲུག་ནི།
བྱང་ཆུབ་མཐོ་རིས་བླང་སྐྱེ་དང༌། །ཆོས་དང་ཟང་ཟིང་ཕྱིར་བཅོས་རུང༌། །ཞེས་སྦྱར་བ་ལྟར་རོ། །བསླབ་པ་གསོ་བ་དགེ་འདུན་ལ་རག་ལས་པས་ན་དགེ་འདུན་ལྷག་མ་ཞེས་བྱ། དགེ་བའི་ཕྱོགས་ལས་གཞན་དུ་ལྟུང་བར་བྱེད་པས་ན་ལྟུང་བྱེད་ཅེས་བྱ། དེ་ནི་སྤྱི་མིང་བྱེ་བྲག་ལ་བཏགས། ཕྱིར་བཅོས་བྱེད་པའི་སྔར་དགེ་འདུན་ཐམས་ཅད་ལ་སྨྲེ་སྔགས་ཀྱི་རྣམ་པས་མཐོལ་བར་བྱས་ན་སོར་བཤགས།ལུས་ངག་གི་ཉེས་པར་བྱས་པས་ན་ཉེས་བྱས་ཞེས་བྱ་བ་འམ། དེ་དག་གི་མགོ་སྨོས་པ་ཙམ་ཡིན་ལ། ལྟུང་བ་སྡེ་ལྔའི་ཡན་ལག་རྩིས་རྣམས་ནི་ཁོ་བོས་གཞན་དུ་བཤད་པས་ཤེས་པར་བྱའོ། །
གསུམ་པ་༼ལུས་ངག་གི་ཉེས་པ་གཉིས་སུ་དབྱེ་བ་༽ནི།
སྲོག་གཅོད་པ་དང༌། རྫུན་དུ་སྨྲ་བའི་ལྟུང་བ་ལྟ་བུ་ལ་བྱེད།
བཞི་པ་༼དགེ་བ་དང་ལུང་མ་བསྟན་གཉིས་སུ་དབྱེ་བ་༽ནི།
ཉོན་མོངས་པ་ཅན་གྱིས་ཀུན་ནས་བསླངས་པའི་ལུས་ངག་གི་ལྟུང་བ་དང༌། ཉོན་མོངས་ཅན་མིན་པས་ཀུན་ནས་བླངས་པའི་ལྟུང་བའོ། །
ལྔ་པ་༼བྱ་བ་མི་བྱེད་པ་དང་བྱ་བ་མིན་པ་གཉིས་སུ་དབྱེ་བ་༽ནི།
གསོ་སྦྱོང་དབྱར་གནས་སོགས་བྱ་བར་འོས་པ་མི་བྱེད་པའི་ལྟུང་བ་དང༌། མི་ཚངས་སྤྱོད་པ་ལྟ་བུ་བྱ་བར་མི་འོས་པ་བྱེད་པའི་ལྟུང་བའོ། །
བཞི་པ་ལྟུང་བ་ལྕི་ཡང་ནི། འཕགས་པ་ཐོགས་མེད་ཀྱིས།
ངོ་བོ་ཉིད་དང་བྱེད་པ་དང༌། །
བསམ་དང་གཞི་དང་ཚོགས་པ་དང༌། །
རྟེན་དང་ལྕི་ཡང་དྲུག་ཏུ་འདོད། །
ཅེས་གསུངས་པ་ལྟར། ངོ་བོའི་སྒོ་ནས་ལྕི་ཡང་ནི། ཕམ་པ་ལྕི་ལ་ཉེས་བྱས་ཡང་བ་ལྟ་བུའོ། །བྱེད་པའི་སྒོ་ནས་ལྕི་ཡང་ནི། ཉོན་མོངས་པ་ཅན་གྱིས་ཀུན་ནས་བསླངས་པ་དང༌། ཉོན་མོངས་པ་ཅན་མ་ཡིན་པས་ཀུན་ནས་བསླངས་པའོ། །བསམ་པའི་སྒོ་ནས་ལྕི་ཡང་ནི། བསམ་པ་དྲག་པོས་བྱས་པ་དང༌། ཞན་པས་བྱས་པའོ། །གཞིའི་སྒོ་ནས་ལྕི་ཡང་ནི། སེམས་ཅན་གྱི་གཞི་ལ་བརྟེན་པ་དང༌། སེམས་ཅན་མ་ཡིན་པ་ལ་བརྟེན་པའོ། །ཚོགས་པའི་སྒོ་ནས་ལྕི་ཡང་ནི། ལྟུང་བ་གྲངས་མང་ཉུང་ངོ༌། །རྟེན་གྱི་སྒོ་ནས་ལྕི་ཡང་ནི། དགེ་སློང་གི་རྟེན་ལ་བྱས་པ་དང༌། དགེ་ཚུལ་གྱི་རྟེན་ལ་བྱས་པ་ལྟ་བུའོ། །
ལྔ་པ་ལྟུང་བ་སྡེ་ལྔའི་སྐབས་ཀྱི་ཆོ་ག་ལ་ཉེར་བརྒྱད།
ཁང་པ་ཁང་ཆེན་གྱི་གཞི་བསྟན་པའི་ཆོ་ག་དགེ་འདུན་གྱི་དབྱེན། དེ་རྗེས་ཕྱོགས། ཁྱིམ་སུན་འབྱིན་དཀའ་བློ་མི་བདེ་བ་རྣམས་བཟློག་སྒོ་བྱ་བའི་ཆོ་ག །རྒན་པོ་ལ་སྣམ་སྦྱར་དང་མི་འབྲལ་བའི་གནང་བ་སྦྱིན་པའི་ཆོ་ག །སྟན་སྔ་མ་བྱས་ན་ལོ་དྲུག་མ་ལོན་པར་སྟན་བྱེད་པར་གནང་བའི་ཆོ་ག །རིན་པོ་ཆེ་རུང་བར་བྱས་ཏེ་བྱིན་གྱིས་བརླབ་པའི་སྔགས་ཚིག །ལྷུང་བཟེད་འབྲེལ་མེད་བྲིམ་པ་བསྐོ་བའི་ཆོ་ག །མཚམས་ཐ་དད་ཀྱི་རྙེད་པ་གཅིག་ཏུ་བྱིན་གྱིས་བརླབ་པའི་ཆོ་ག་དང༌། གཙུག་ལག་ཁང་ཐ་དད་དུ་རྙེད་པ་ཐུན་མོང་དུ་བྱ་བའི་ཆོ་ག །ཁྱིམ་རྣམས་སུ་མ་དད་པ་གོ་བར་བྱེད་པའི་དགེ་སློང་བསྐོ་བའི་ཆོ་ག །དགེ་འདུན་གྱིས་གོ་བར་བྱ་བའི་གསོལ་བའི་ལས་དང༌། ཞལ་ཏ་པ་ལ་ཆོས་གོས་སྦྱིན་པའི་ལས་དང༌། ངོར་འཕྱ་བ་དང༌། གཞོགས་འཕྱས་བྱེད་པ་དང༌། བསྒོ་བ་རྣ་ལ་གཟོན་པ། ཅང་མི་སྨྲ་བ་རྣ་ལ་གཟོན་པ་བཞི་དམན་པའི་གྲངས་སུ་གཞུགས་པའི་ཆོ་ག །དགེ་སློང་མའི་སྟོན་པ་བསྒོ་བའི་ཆོ་ག་དང་ལྷག་པོར་བྱ་བའི་སྔགས་ཚིག །དགེ་སློང་སྡིག་ལྟ་མི་གཏོང་བ་ལ་བཟློག་བསྒོ་བྱ་བའི་ཆོ་ག་དང༌། དགེ་སློང་དམད་པའི་ཆོ་ག་དང༌། དགེ་ཚུལ་བསྙིལ་བའི་ཆོ་ག་དང༌། ཁྱིམ་གྱི་བསླབ་པའི་སྡོམ་པ་སྦྱིན་པའི་ཆོ་ག་དང༌། དེ་གཞིག་པའི་ཆོ་ག་དང༌། སོ་སོ་བཤགས་པར་བྱ་བ་དགེ་འདུན་ལ་རིག་པར་བྱ་བའི་སྔགས་ཚིག་ནི། ནགས་ཉུལ་བ་པོ་བསྐོ་པའི་ཆོ་ག་རྣམས་སོ། །དེ་དག་གི་སྡོམ་ནི།
ཁང་པ་དང་ནི་གཙུག་ལག་ཁང༌། །
དགེ་འདུན་དབྱེན་དང་དེ་རྗེས་ཕྱོགས། །
སུན་འབྱིན་བཀའ་བློ་མི་བདེ་དང༌། །
སྣམ་སྦྱར་སྟན་དང་རུང་བ་དང༌། །
འབྲེལ་མེད་གཅིག་པུ་གཙུག་ལག་ཁང༌། །
གོ་བྱེད་གསོལ་བ་ཆོས་གོས་དང༌། །
ངོར་དང་གཞོགས་འཕྱས་བསྒོ་བ་དང༌། །
ཅང་མི་སྨྲ་དང་སྟོན་པ་དང༌། །
ལྷག་པོར་དགེ་སློང་སྨད་པ་དང༌། །
དགེ་ཚུལ་བསྙིལ་དང་བསླབ་པ་དང༌། །
གཞིགས་དང་བཤགས་དང་ནགས་རྣམས་ཀྱིས། །
སྡེ་ཚན་ཡང་དག་བསྡུས་པ་ཡིན། །
ཞེས་འབྱུང་བ་ལས།
དང་པོ་ཁང་པའི་གཞི་བསྟན་པའི་ཆོ་ག་ནི།
རང་ལས་ནོར་རྫས་ཐ་དད་པའི་མིའི་འགྲོ་བ་པ་ཐ་སྙད་ལྔ་༼མི་ཡིན་པ། སྨྲ་ཤེས་པ། དོན་གོ་བ། ཤེས་པ་རང་བཞིན་དུ་གནས་པ། ཟ་མ་དང་མ་ནིང་མ་ཡིན་པ།༽ལྡན་ལ་ས་གཞི་བླངས་པ། མ་དག་པ་མ་ཡིན་པ། དགེ་འདུན་གྱི་གནང་བ་མ་ཐོབ་པ་མ་ཡིན་པ། སྔར་གཞན་གྱིས་རྩོད་པ་མ་བྱས་པ། རྩིག་པའི་ཡོ་བྱད་གཞན་ལ་བརྩལ་བ། ཚད་སྤྱོད་ལམ་བཞི་ཤོང་བ་ལས་ལྷག་པ་རང་ངམ་བསྐོས་པས་མཐར་ཕལ་ཆེར་གཡོགས་པའམ་བསྐོར་བ་ན་ཁང་པའི་ལྷག་མར་འགྱུར། དེ་ཡང་ས་མ་དག་པ་གསུམ་སྟེ། གཞི་མི་རུང་བ་དང༌། རྩོད་པ་དང་བཅས་པ་དང༌། བརྩམ་དུ་མི་རུང་བའོ། །གཞི་མི་རུང་བ་ནི། ས་གཞི་དེ་སྤྲུལ་གྱི་གནས། སྡིག་པའི་གནས་སམ། སྲིན་གྱི་གནས་སམ། གྲོགས་མའི་གནས་རྣམས་སོ། །
རྩོད་པ་དང་བཅས་པ་ནི། རྒྱལ་པོའི་གཞིའམ། མཆོད་རྟེན་གྱི་གཞིའམ། ཁྱིམ་བདག་གི་གཞིའམ། མུ་སྟེགས་ཅན་གྱི་གཞིའམ། དགེ་སློང་མའི་དབྱར་ཁང་ངམ། བཅད་པར་བྱ་རྒྱུའི་ཤིང་ལྗོན་པ་ཡོད་པའི་སར་རོ། །བརྩམ་དུ་མི་རུང་བ་ནི། གལ་ཏེ་གཞི་དེ་ཆུ་ཀླུང་ལ་བརྟེན་པའམ། ཁྲོན་པ་ལ་བརྟེན་ཏམ། ལམ་ལ་བརྟེན་ཏམ། ངམ་གྲོག་ལ་བརྟེན་པའོ། །ཁང་ཆེན་གྱི་ལྟུང་བ་བསྐྱེད་པ་ལ་ས་གཞི་དང་ཡོ་བྱད་གཞན་ལ་བཙལ་བ་དང་ཚད་ལས་ལྷག་པ་ཡན་ལག་ཏུ་མི་དགོས་ཤིང༌། གཞན་རྣམས་ཁང་པའི་སྐབས་དང་འདྲ།
ཁང་པ་དང་ཁང་ཆེན་གྱི་ཁྱད་པར་ནི། གང་ཟག་རེ་རེ་བའི་དོན་དུ་བྱས་པ་དང༌། དཀོན་མཆོག་གསུམ་གང་རུང་གི་ཆེད་དུ་བྱས་པའོ། །དེས་ན་སྐྱོན་དེ་དག་དང་བྲལ་བའི་ཕྱོགས་སུ་གཙུག་ལག་ཁང་རྩིག་པ་ནི་རྫས་ལས་བྱུང་བའི་བསོད་ནམས་བྱ་བའི་གཞི་དང་ལྷའི་རྒྱལ་པོ་ཚངས་པར་སྐྱེ་བའི་བསོད་ནམས་བྱེད་པ་ཡིན་ཞིང༌། གང་ཟག་རང་རང་གི་ཁང་པ་ཡང་རྩིག་ཏུ་རུང་བ་ཡིན་ལ། དེ་ལ་ཡང་དགེ་འདུན་ལ་གནང་བ་ཐོབ་པ་ཞིག་དགོས་པས། དགེ་འདུན་གྱིས་གསོལ་གཉིས་ཀྱི་སྒོ་ནས་གནང་བ་སྦྱིན་པར་བྱ་སྟེ། དགེ་འདུན་ཐམས་ཅད་འདུག་ཅིང་ལས་བྱེད་པར་མཐུན་པར་གྱུར་པ་ལ། མཆིལ་ལྷམ་ཕུད་དེ། བླ་གོས་ཕྲག་པ་གཅིག་ཏུ་བྱས་ནས་རྒན་རིམ་བཞིན་དུ་ཕྱག་འཚལ་ཏེ། རྒན་པའི་མཐའ་ལོགས་སུ་ཙོག་པུར་འདུག་ནས་ཐལ་མོ་སྦྱར་ཏེ་འདི་སྐད་ཅེས་བརྗོད་པར་བྱའོ། །
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་ལག་གི་བླ་མིང་འདི་ཞེས་བགྱི་བས་ཁང་པའི་གཞི་རུང་བ་རྩོད་པ་མ་མཆིས་པ་བརྩམ་དུ་རུང་བ་ཞིག་བཙལ་ཏེ། བདག་དགེ་སློང་མིང་འདི་ཞེས་བགྱི་བ་དགེ་འདུན་ལ་ཁང་པའི་གཞི་རུང་བ་རྩོད་པ་མ་མཆིས་པ་བརྩམ་དུ་རུང་བ་བསྟན་པ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱི་ཐུགས་བརྩེ་བའི་སླད་དུ་བདག་དགེ་སློང་ལག་གི་བླ་མིང་འདི་ཞེས་བགྱི་བ་ལ་ཁང་པའི་གཞི་རྩོད་པ་མ་མཆིས་པ་བརྩམ་དུ་རུང་བ་བསྟན་པ་སྩལ་དུ་གསོལ། ཞེས་ལན་གསུམ་གསོལ་བ་བཏབ་པའོ། །དེའི་འོག་ཏུ་དགེ་སློང་དག་གིས་ཀྱང་དགེ་སློང་དེ་ལ་དད་པས་སམ་ཡིད་ཆེས་པས་འགྲོ་བར་མི་བྱ་བར་དགེ་འདུན་ཐམས་ཅད་དེར་འགྲོ་བའམ་དགེ་འདུན་གྱིས་བསྐོས་པའི་དགེ་སློང་དག་བཏང་བར་བྱའོ། །དེ་དག་གིས་གཞི་དེ་མིག་གིས་བལྟ་བར་བྱ་ཞིང༌། དེས་ན་སྤྲུལ་གྱི་གནས་སོགས་ཡིན་ན་བརྩམ་དུ་མི་རུང་བའི་ཕྱིར་བསྟན་པར་མི་བྱའོ། །གལ་ཏེ་གཞི་དེ་རུང་བ་དང་རྣམ་པ་ཐམས་ཅད་ཡོངས་སུ་རྫོགས་པ་ཡིན་ན། དེའི་ཚེ་དགེ་སློང་དག་གི་རྒན་པའི་མཐའ་ལོགས་སུ། གུས་པ་དང་བཅས་པས་འདུག་སྟེ། གནས་བརྟན་དག་གཞི་དེ་རུང་བ་དང་རྩོད་པ་མ་མཆིས་པ་དང༌། བརྩམ་དུ་རུང་བ་ལགས་ཀྱི་ད་དེའི་དུས་ལ་བབ་པར་མཁྱེན་པར་མཛོད་ཅིག །དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཏེ་ལས་བྱ་བ་ནི་འདུག་པ་འདི་སྐད་ཅེས་བརྗོད་པར་བྱའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་ལག་གི་བླ་མིང་འདི་ཞེས་བགྱི་བ་འདིས་ཁང་པའི་གཞི་རུང་བ་རྩོད་པ་མ་མཆིས་པ་བརྩམ་དུ་རུང་བ་ཞིག་བཙལ་ཏེ། དགེ་སློང་ལག་གི་བླ་མིང་འདི་ཞེས་བགྱི་བ་འདི་དགེ་འདུན་ལ་ཁང་པའི་གཞི་རུང་བ་རྩོད་པ་མ་མཆིས་པ་བརྩམ་དུ་རུང་བ་བསྟན་པར་གསོལ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱི་གནང་བར་མཛོད་ཅིག་དང༌། དགེ་འདུན་གྱི་དགེ་སློང་ལག་གི་བླ་མིང་འདི་ཞེས་བགྱི་བ་ལ་ཁང་པའི་གཞི་རུང་བ་རྩོད་པ་མ་མཆིས་པ་བརྩམ་དུ་རུང་བ་བསྟན་པར་གསོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ་ནས་བསྟན་པར་གསོལ་ཏེའི་བར་གསོལ་བ་བཞིན། དེའི་སླད་དུ་དགེ་འདུན་གྱི་དགེ་སློང་ལག་གི་བླ་མིང་འདི་ཞེས་བགྱི་བ་ལ་ཁང་པའི་གཞི་རུང་བ་རྩོད་པ་མ་མཆིས་པ་བརྩམ་དུ་རུང་བ་བསྟན་དུ་གསོལ་ན། ཚེ་དང་ལྡན་པ་གང་དག་དགེ་སློང་ལག་གི་བླ་མིང་འདི་ཞེས་བགྱི་བ་ལ་ཁང་པའི་གཞི་རུང་བ་རྩོད་པ་མ་མཆིས་པ་བརྩམ་དུ་རུང་བ་བསྟན་པར་བརྩལ་བར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །དེ་ལྟར་དགེ་འདུན་གྱིས་བཟོད་ཅིང་གནང་ནས་དགེ་འདུན་གྱི་དགེ་སློང་ལག་གི་བླ་མིང་འདི་ཞེས་བགྱི་བ་ལ་ཁང་པའི་གཞི་རུང་བ་རྩོད་པ་མ་མཆིས་པ་བརྩམ་དུ་རུང་བ་བསྟན་པར་སྩལ་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །དེ་ནི་ཁང་པའི་གཞི་བསྟན་པའི་ཆོ་གའོ། །
གཉིས་པ་ཁང་ཆེན་གྱི་གཞི་བསྟན་པའི་ཆོ་ག་ནི།
དགེ་འདུན་འདུས་པ་ལ་གསོལ་བ་བཏབ་ཏེ་ལས་བྱེད་དགོས་ཐམས་ཅད་ལ་དགེ་སློང་དེས་གཙུག་ལག་ཁང་དུ་སོང་ཏེ། གནས་མལ་བཤམས་གཎྜི་བརྡུངས་ཏེ། དྲིས་པའི་ཚིག་གིས་དགེ་སློང་རྣམས་ལ་བསྒོ་ནས། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་མཆིལ་ལྷམ་ཕུད་ཏེ་བླ་གོས་ཕྲག་པ་གཅིག་ཏུ་བྱས་ནས། རྒན་རིམས་ལ་ཕྱག་འཚལ་ཏེ་རྒན་པའི་མཐའ་ལོགས་སུ་འདུག་ནས་ཐལ་མོ་སྦྱར་ཏེ་འདི་སྐད་ཅེས་བརྗོད་དོ། །ཅེས་པ་འདི་ཡང་བྱ་ཞིང༌། ལས་བྱེད་པ་འོག་མ་རྣམས་ཀྱི་དུས་སུའང་འདི་ལྟར་སྦྱར། ཁང་པ་ཁང་ཆེན་མིང་སྤོ་བ་ཙམ་མ་གཏོགས་སྔར་ཁང་པའི་སྐབས་དང་འདྲའོ། །དགེ་འདུན་དབྱེན། དེར་རྗེས་ཕྱོགས། ཁྱིམ་སུན་འབྱིན་པ། བཀའ་བློ་མི་བདེ་བ་རྣམས་ལ་བསྒོ་གྱུར་གྱི་ལྟུང་བ་བཞི་ཞེས་བྱ་སྟེ། དགེ་འདུན་གྱིས་བཟློག་བསྒོ་བྱས་པའི་མཐའ་ལ་མ་བཏང་ན་ལྷག་མའི་ལྟུང་བ་འགྱུར་བའི་ཕྱིར།
གསུམ་པ་དགེ་འདུན་གྱི་དབྱེན་བྱེད་པ་ལ་བཟློག་བསྒོ་བྱ་བའི་ཆོ་ག་ནི།
མཚམས་ནང་གཅིག་ཏུ་དགེ་འདུན་ཕྱོགས་གཉིས་སུ་དབྱེ་བར་བྱ་བའི་བསམ་པས་དགེ་འདུན་གྱི་དབྱེན་ལ་ཆོས་མ་ཡིན་པར་འདུ་ཤེས་པའི་སྒོ་ནས་དགེ་འདུན་འབྱེད་པ་ལ་ཞུགས་པ་ན། དགེ་འདུན་གྱི་བཞམས་སྒོ་དང་གསོལ་བཞིའིལས་བྱས་པའི་མཐའ་ལ་མ་བཏང་ན་དགེ་འདུན་དབྱེ་ཡང་རུང་མ་དབྱེ་ཡང་རུང་དབྱེན་གྱི་ལྟུང་བ་འགྱུར་བ་ཡིན་ནོ། །
སྦྱིར་དབྱེན་ལ་ལྟ་བ་འཁོར་ལོའི་དབྱེན་དང༌། ལས་ཀྱི་དབྱེན་གཉིས་སུ་ཡོད་ཅིང༌། འཁོར་ལོའི་དབྱེན་ནི། སྟོན་པ་མི་བཞུགས་པ་ལ་སོགས་པ་དུས་དྲུག་༼ཇི་སྐད་དུ། དང་པོ་ཐ་སྐྱོན་ཟུང་ཅིག་གིས། དང་པོ་སངས་རྒྱས་མ་ཐག་དང་མཐའ་ལ་མྱང་ངན་ལས་འདའ་ཀ་དང༌། བར་སྤྱོད་པ་སྐྱོན་མ་བྱུང་གོང་དང་ཉན་ཐོས་ཟུང་ཅིག་མ་བྱུང་གོང་རོལ་དུ་མི་འབྱུང་ངོ། །སྔོན་རོལ་ཐུབ་པ་ནོངས་པ་དང༌། །མཚམས་མ་བཅད་པ་དག་དུ་ཡང༌། །འཁོར་ལོའི་དབྱེན་ནི་མི་འབྱུང་ངོ༌། །ཞེས་སོ། །མཆན།༽ལ་མི་འབྱུང་བ་དང༌། གླིང་ཡང་འཛམ་བུ་གླིང་ཁོ་ན་ན་ཡོད་པ་དང༌། བསྟན་པ་ཡང་བཅོམ་ལྡན་འདས་འདི་མ་གཏོགས་གཞན་གྱི་བསྟན་པ་ལ་མི་འབྱུང་བ་དང༌། ཕྱོགས་གཉིས་སུ་དགེ་སློང་བཞི་བཞིས་འབྱེད་པ་པོ་དང་ཚངས་དགོས་པ་ཡིན་ནོ། །
ལས་ཀྱིས་དབྱེན་ནི། སྟོན་པ་མྱ་ངན་ལས་འདས་པའི་རྗེས་སུ་ཡང་འབྱུང་ཞིང༌། གླིང་གསུམ་ག་ན་ཡོད་པ་དང༌། ཕྱོགས་གཉིས་གཉིས་སུ་དགེ་སློང་བཞི་བཞི་སྟེ་བརྒྱད་ཚང་དགོས་པ་ཡིན་ནོ། །
དེ་ཡང་འཁོར་ལོའི་དབྱེན་ནི་འབྱེད་པའི་ཡུལ་གྱི་དགེ་སློང་ནི། སོ་སོ་སྐྱེ་བོ་ཁོ་ན་དང༌། འབྱེད་པོའི་གང་ཟག་ནི་ལྟ་བ་སྤྱོད་ཅིང་ཚུལ་ཁྲིམས་དང་ལྡན་པ་ཞིག་དགོས་ཏེ། མཛོད་ལས།
ཞེས་བཤད་དོ། །བྱེ་བའི་ཚད་ནི་སྟོན་པ་འདི་མ་ཡིན་པ་ལྷས་བྱིན་ལྟ་བུ་ལ་སྟོན་པར་བཟོད་པ་དང༌། ལམ་འདི་མ་ཡིན་པ་ལྷས་བྱིན་གྱིས་བསླབ་ཚིག་ལྔ་ལྟ་བུ་ལ་ལམ་དུ་བཟོད་པའི་ཚེ་བྱེ་བ་ཡིན་ཏེ། མདོ་ལས། སྟོན་དང་ལམ་གཞན་ལ་བཟོད་པ། །བྱེ་བའོ། །ཞེས་བཤད་པའི་ཕྱིར། དབྱེན་གྱི་ངོ་བོ་ནི། ལྡན་པ་མ་ཡིན་པའི་འདུ་བྱེད་ཡིན་ཅིང༌། ཕྱོགས་གཉིས་ཀྱི་དགེ་འདུན་ལ་ལྡན་པ་དང༌། དེའི་རྒྱུར་གྱུར་པའི་རྫུན་ནི་མཚམས་ཀྱི་ལས་ཡིན་ཅིང་དབྱེན་བྱེད་པ་པོ་ལ་ལྡན་པ་ཡིན་ཏེ། མཛོད་ལས།
དགེ་འདུན་དབྱེན་ནི་མི་འཕྲོད་པའི། །
རང་བཞིན་ལྡན་པ་མ་ཡིན་ཆོས། །
ཉོན་མོངས་ཅན་མིན་ལུང་བསྟན་མིན། །
དེ་ཡི་ཁ་ན་མ་ཐོ་རྫུན། །
དེ་དང་འབྱེད་པོ་ཡང་དག་ལྡན། །
ཞེས་བཤད་པའི་ཕྱིར། དེ་ན་དབྱེན་དང་དབྱེན་གྱི་མཚམས་མེད་འབྱུང་བ་ལ་ནི་དགེ་འདུན་བྱེ་བ་ཡན་ལག་ཏུ་དགོས་ལ་དབྱེན་གྱིས་ལྷག་མ་མ་བྱུང་བ་དེ་ཡན་ལག་ཏུ་མི་དགོས་སོ། །དེས་ན་དགེ་འདུན་གྱི་དབྱེན་བྱེད་པ་ལ་ཞུགས་པའི་གང་ཟག་དེ་ལ་དགེ་འདུན་གྱི་བཞམས་བསྒོ་དང༌། གསོལ་བཞིའི་ལས་གྱི་སྒོ་ནས་བཀོག་པར་བྱ་དགོས་པས་དང་པོར་བཞམས་བསྒོ་བྱ་བ་ནི། ཚེ་དང་ལྡན་པ་ཁྱོད་དགེ་འདུན་མཐུན་པ་དབྱེ་བའི་ཕྱིར་བརྟུལ་བར་མ་བྱེད་ཅིག །དབྱེན་བྱེད་པར་གྱུར་པའི་རྩོད་པ་ཡང་དག་པར་བླངས་ནས་རབ་ཏུ་བཟུང་སྟེ་མ་འདུག་ཅིག །ཚེ་དང་ལྡན་པ་མིང་འདི་ཞེས་བྱ་བ་ཁྱོད་དགེ་འདུན་དང་མཐུན་པར་གྱིས་ཤིག་དགེ་འདུན་མཐུན་མི་འབྱེད། ཀུན་ཏུ་དགའ་བར་མི་རྩོད། མཆོག་གཅིག་འདོན་པ་གཅིག་ཅིང་ཆུ་དང་འོ་མ་འདྲེས་པ་ལྟ་བུར་འགྱུར་ལ། སྟོན་པའི་བསྟན་པ་གསལ་བར་བྱེད་ན་བདེ་བ་ལ་རེག་པར་གནས་པར་འགྱུར་གྱིས། ཚེ་དང་ལྡན་པ་མིང་འདི་ཞེས་བྱ་བ་ཁྱོད་དགེ་འདུན་འབྱེད་པར་བྱེད་པའི་གཞི་འདི་ལྟ་བུ་མཐོང་ཞིང༌། ཅེས་དགེ་སློང་རྣམས་ཀྱིས་དེ་ལ་བཞམས་ཏེ་བསྒོ་ཡང༌། གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས། འདི་ཉིད་བདེན་གྱི་གཞན་ནི་རྫུན་པའོ་ཞེས་ཐ་སྙད་འདོགས་པར་བྱེད་ན། དེ་ལ་གསོལ་བཞིའི་ལས་ཀྱི་བསྒོ་བར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་གཅིག་གིས་གསོལ་བ་བྱས་ཏེ་ལས་བྱ་བ་ནི་འདུག་ལ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདིས་དགེ་འདུན་མཐུན་པ་དབྱེ་བའི་སླད་དུ། བརྟུལ་ཏེ་དབྱེན་བགྱི་པར་འགྱུར་བའི་རྩོད་པ་ཡང་དག་པར་བླངས་ནས། རབ་ཏུ་བཟུང་སྟེ་ཕྱིས་ནས་འདི་ལ་དགེ་སློང་མང་པོས་བཞམས་ཏེ་བསྒོ་ནས་འདི་ལ་དགེ་སློང་མང་པོས་བཞམས་ཏེ་བསྒོས་ཀྱང་གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས་འདི་ཉིད་བདེན་གྱིས་གཞན་ནི་རྫུན་པའོ་ཞེས་རྗེས་སུ་ཐ་སྙད་འདོགས་པར་བགྱིད་ན།
གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་མིང་འདི་ཞེས་བགྱི་བ་ལ་ཚེ་དང་ལྡན་པ་ཁྱོད་དགེ་འདུན་མཐུན་པ་དབྱེ་བའི་ཕྱིར་བརྟུལ་བར་མ་བྱེད་ཅིག །དབྱེན་བྱེད་པར་འགྱུར་བའི་རྩོད་པ་ཡང་དག་པར་བླངས་ནས་རབ་ཏུ་བཟུང་སྟེ་མ་འདུག་ཅིག །ཚེ་དང་ལྡན་པ་མིང་འདི་ཞེས་བགྱི་བ་ཁྱོད་དགེ་འདུན་མཐུན་པར་གྱིས་ཤིག །དགེ་འདུན་མཐུན་མི་ཕྱེད། ཀུན་ཏུ་དགའ་མི་རྩོད། མཆོག་ཅིག་འདོན་པ་གཅིག་ཅིང་ཆུ་དང་འོ་མ་གཅིག་ཏུ་འདྲེས་པ་ལྟར་གྱུར་ལ། སྟོན་པའི་བསྟན་པ་གསལ་བར་བྱེད་ན་བདེ་བ་ལ་རེག་པར་གནས་པར་འགྱུར་གྱི། ཚེ་དང་ལྡན་པ་མིང་འདི་ཞེས་བགྱི་བ་ཁྱོད། དགེ་འདུན་འབྱེད་པར་བྱེད་པའི་གཞི་འདི་ལྟ་བུ་འདི་མཐོང་ཞིང༌། ཅེས་གསོལ་བ་དང་བཞིའི་ལས་ཀྱིས་བསྒོ་བ་མཛད་དོ། །འདི་ནི་གསོལ་བའོ། །
ལས་བརྗོད་པ་དང་པོ་ནི། དགེ་འདུན་བཙུན་པ་ནས། ཐ་སྙད་འདོར་བར་བགྱིས་དེའི་བར་གསོལ་བ་བཞིན་བྱ། དེའི་སླད་དུ་དགེ་འདུན་གིས་ཚེ་དང་ལྡན་པ་མིང་འདི་ཞེས་བགྱི་བ་ཁྱོད་དགེ་འདུན་མཐུན་པ་འབྱེད་པའི་ཕྱིར་བརྟུལ་བར་མ་བྱེད་ཅིག་ཅེས་པ་ནས། གཞི་འདི་ལྟ་བུ་ཐོང་ཞིག་ཅེས་གསོལ་བ་དང་གཞིའི་ལས་ཀྱིས་བསྒོ་བར་མཛད་པའི་བར་སྔར་བཞིན་ནོ། །ཚེ་དང་ལྡན་པ་གང་དག་མིང་འདི་ཞེས་བགྱི་བ་ལ་གསོལ་བ་དང་བཞིའི་ལས་ཀྱིས་བསྒོ་བར་མཛད་པ་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོའོ། །དེ་བཞིན་དུ་ལན་གཉིས་ལན་གསུམ་དུ་བཟླས།
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་མིང་འདི་བགྱི་བ་ལ་གསོལ་བ་དང་བཞིའི་ལས་ཀྱིས་བསྒོ་བར་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །དེ་ནི་དབྱེན་བྱེད་པ་ལས་བཟློག་པའི་ཕྱིར་བསྒོ་བའི་ཆོ་གའོ། །
བཞི་པ་དེར་རྗེས་ཕྱོགས་བྱེད་པ་ལ་བཟློག་བསྒོ་བྱ་བའི་ཆོ་ག་ནི།
དབྱེན་བྱེད་པ་དེའི་གྲོགས་བྱེད་པ་ན་ཡང་བཞམས་བསྒོ་དང༌། གསོལ་བཞི་ལས་ཀྱིས་བཀོག་པར་བྱ་དགོས་པ་ལས།
དང་པོར་བཞམས་བསྒོ་བྱ་བ་ནི།
ཚེ་དང་ལྡན་པ་ཁྱོད་ཤེས་བཞིན་དུ་དགེ་སློང་གང་གི་དགེ་འདུན་མཐུན་པ་དབྱེ་བའི་ཕྱིར་རྟུལ་བར་བྱེད་ཅིང་དབྱེན་བྱེད་པར་འགྱུར་བའི་རྩོད་པ་ཡང་དག་པར་བླངས་ནས་རབ་ཏུ་བཟུང་སྟེ་འདུག་པ་དེའི་གྲོགས་བྱེད་ཅིང་མི་མཐུན་པར་སྨྲ་བའི་རྗེས་སུ་ཕྱོགས་པར་མ་བྱེད་ཅིག །དགེ་སློང་རྣམས་ལ་འདི་སྐད་ཅེས། ཚེ་དང་ལྡན་པ་དག་ཁྱེད་ཅག་དགེ་ཡང་རུང་སྡིག་ཀྱང་རུང་དགེ་སློང་འདི་ལ་ཅི་ཡང་མ་སྨྲ་ཞིག །དེ་ཅིའི་ཕྱིར་ཞེ་ན། ཚེ་དང་ལྡན་པ་དག །དགེ་སློང་འདི་ནི་ཆོས་སྨྲ་བ་དང༌། འདུལ་བ་སྨྲ་བ་དགེ་སློང་འདི་ནི་ཆོས་དང་འདུལ་བ་ཡང་དག་པར་བླངས་ནས་རབ་ཏུ་བཟུང་སྟེ་རྗེས་སུ་ཐ་སྙད་འདོགས་པར་བྱེད་པ། དགེ་སློང་འདི་ནི་ཤེས་བཞིན་དུ་སྨྲའི། མི་ཤེས་པར་མ་ཡིན་པའི་ཕྱིར་ཏེ། དགེ་སློང་འདི་གང་ལ་འདོད་ཅིང་བཟོད་པ་དེ་ལ་བདག་ཅག་ཀྱང་འདོད་ཅིང་བཟོད་དོ། །ཞེས་མ་ཟེར་ཅིགདེ་ཅིའི་ཕྱིར་ཞེ་ན། ཚེ་དང་ལྡན་པ་དག །དགེ་སློང་འདི་ནི་ཆོས་སྨྲ་བ་མ་ཡིན། འདུལ་བ་སྨྲ་བ་མ་ཡིན་གྱི། ཚེ་དང་ལྡན་པ་དག་དགེ་སློང་འདི་ནི་ཆོས་སྨྲ་བ་མ་ཡིན། དགེ་སློང་འདི་ནི་ཆོས་མ་ཡིན་པ་དང༌། འདུལ་བ་མིན་པ་སྨྲ་བ་ཡང་དག་པར་བླངས་ནས་རབ་ཏུ་བཟུང་སྟེ་རྗེས་སུ་ཐ་སྙད་འདོགས་པར་བྱེད་པ། དགེ་སློང་འདི་ནི་མི་ཤེས་བཞིན་དུ་སྨྲ་བའི། ཤེས་པར་མ་ཡིན་པའི་ཕྱིར་ཏེ། དགེ་སློང་འདི་གང་ལ་འདོད་ཅིང་བཟོད་པ་དེ་ལ་ཚེ་དང་ལྡན་པ་དག་འདོད་ཅིང་བཟོད་པར་མ་བྱེད་ཅིག །ཚེ་དང་ལྡན་པ་དག །ཁྱོད་དགེ་འདུན་འབྱེད་འདོད་པར་མ་བྱེད་པར་ཚེ་དང་ལྡན་པ་དག་དགེ་འདུན་མཐུན་པ་ཉིད་དུ་འདོད་པར་གྱིས་ཤིག །ཚེ་དང་ལྡན་པ་དག་དགེ་འདུན་མཐུན་པར་གྱིས་ཤིག །དགེ་འདུན་མཐུན་པར་མི་བྱེད། ཀུན་ཏུ་དགའ་མི་རྩོད། མཆོག་ཅིག་འདོན་པ་གཅིག་ཅིང་ཆུ་དང་འོ་མ་གཅིག་ཏུ་འདྲེས་པ་ལྟ་བུར་གྱུར་ལ། སྟོན་པའི་བསྟན་པ་གསལ་བར་བྱེད་ན་བདེ་བ་ལ་རེག་པར་གནས་པར་འགྱུར་གྱི། ཚེ་དང་ལྡན་པ་དགེ་འདུན་འབྱེད་པའི་ཕྱོགས་སུ་ཕྱོགས་ཤིང་མི་མཐུན་པར་སྨྲ་བ་འདི་ལྟ་བུ་ཐོང་ཞིག །ཅེས་དགེ་སློང་རྣམས་ཀྱིས་དེ་དག་ལ་བཞམས་ཏེ་བསྒོ་ཡང༌། གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས་འདི་ཉིད་བདེན་གྱི་གཞན་ནི་བརྫུན་པའོ་ཞེས་རྗེས་སུ་ཐ་སྙད་འདོགས་པར་བྱེད་ན་དེ་དག་ལ་གསོལ་བ་དང་གཞིའི་ལས་ཀྱིས་བསྒོ་བར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་འགྱུར་པ་ལ། དགེ་སློང་གཅིག་གིས་གསོལ་བའི་ལས་འདི་ལྟར་བྱ་སྟེ་འདུག་ལ། དགེ་འདུན་ལ་དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་མིང་འདི་ཞེས་བགྱི་བ་འདི་དག་འཚལ་བཞིན་དུ། དགེ་སློང་དགེ་འདུན་མཐུན་པ་དབྱེ་བའི་སླད་དུ་བརྟུལ་བར་བགྱིད་ཅིང་དབྱེན་བགྱིད་པར་འགྱུར་བའི་རྩོད་པ་ཡང་དག་པར་བླངས་ནས་རབ་ཏུ་བཟུང་སྟེ་མཆིས་པ་དེའི་གྲོགས་བགྱིད་ཅིང་མི་མཐུན་པར་སྨྲས་ནས། འདི་དག་ལ་དགེ་སློང་རྣམས་ཀྱིས་བཞམས་སྟེ་བསྒོ་ན། འདི་དག་ལ་དགེ་སློང་རྣམས་ཀྱིས་བཞམས་སྟེ་བསྒོ་ཡང་གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས་འདི་ཉིད་བདེན་གྱི་གཞན་ནི་བརྫུན་པའོ་ཞེས་རྗེས་སུ་ཐ་སྙད་འདོགས་པར་བགྱི་ན།
གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་དང་འདི་ཞེས་བགྱི་བ་རྣམས་ལ། ཚེ་དང་ལྡན་པ་དག །ཁྱོད་ཤེས་བཞིན་དུ་དགེ་སློང་དག་དགེ་འདུན་མཐུན་པ་དབྱེ་བའི་ཕྱིར་བརྟུལ་བར་བྱེད་ཅིང༌། ཅེས་པ་ནས། འདི་ལྟ་བུ་ཐོང་ཞིག་ཞེས་པའི་བར་བཞམས་བསྒོ་སྔར་བཞིན་བྱ་ཞེས་གསོལ་བ་དང་གཞིའི་ལས་ཀྱིས་བསྒོ་བར་མཛད་དོ། །འདི་ནི་གསོལ་བའོ། །
ལས་བརྗོད་པ་དང་པོ་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཅེས་པ་ནས། ཐ་སྙད་འདོགས་པར་བགྱིས་དེའི་བར་གསོལ་བ་བཞིན་བྱ། དེའི་སླད་དུ། དགེ་འདུན་གྱི་དགེ་སློང་མིང་འདི་ཞེས་བགྱི་བ་རྣམས་ལ། ཚེ་དང་ལྡན་པ་དག་ཁྱོད་ཤེས་བཞིན་དུ། ཞེས་པ་ནས་འདི་ལྟ་བུ་ཐོང་ཞིག་ཅེས་པའི་བར་སྔར་བཞིན་ནོ། །ཅེས་གསོལ་བ་དང་གཞིའི་ལས་ཀྱིས་བསྒོ་བ་མཛད་ན། ཚེ་དང་ལྡན་པ་གང་དག་དགེ་སློང་མིང་འདི་དང་འདི་ཞེས་བགྱི་བ་རྣམས་ལ་གསོལ་བ་དང་གཞིའི་ལས་ཀྱིས་བསྒོ་བར་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །དེ་ནི་ལས་བརྗོད་པ་དང་པོ་སྟེ། དེ་བཞིན་འདི་ལན་གཉིས་ལན་གསུམ་དུ་བཟླས་སོ། །
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་འདི་དང་འདི་ཞེས་བགྱི་བ་རྣམས་ལ་གསོལ་བ་དང་གཞིའི་ལས་ཀྱིས་བསྒོ་བ་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
དེ་ནི་དགེ་འདུན་གྱི་དབྱེན་བྱེད་པའི་རྗེས་སུ་ཕྱོགས་པ་ལ་བཟློག་པའི་ཕྱིར་བསྒོ་བའི་ཆོ་གའོ། །དགེ་འདུན་དབྱེན་དང་དེར་རྗེས་ཕྱོགས་གཉིས་ཀྱི་ཁྱད་པར་ནི་རང་གི་དབྱེན་བྱེད་པ་དང་གཞན་དབྱེན་བྱེད་པའི་གྲོགས་བྱེད་པའོ། །
འགའ་ཞིག་རབ་བྱུང་དགེ་ཚུལ་བསྒྲུབ་པ་ལྟ་བུ་གང་ཟག་རྐྱང་པའི་ལས་ལ་རྒྱུ་ཚོགས་སུ་མ་ཚང་བ་དགོས་ཞེས་ཟེར་བ་ནི་མི་འཐད་དེ། ཚོགས་ཀྱིས་མི་བྱའོ་ཞེས་གསུངས་པ་དེ་ནི་དགེ་འདུན་གྱི་ལས་ཡིན་ལ། དེ་ཡང་སྤྱིར་བཏང་ཡིན་ཞིང༌། དམིགས་བསལ་ནི་ཚོགས་ཀྱིས་ཚོགས་ལ་ལས་བྱེད་པ་ཡང་ཡོད་དེ། སྐབས་འདིར་ཀོ་ཀ་ལི་ཀ་སོགས་དབྱེན་གྱི་དེ་རྗེས་ཕྱོགས་བྱེད་པའི་གང་ཟག་བཞི་ལ་གསོལ་བཞིའི་ལས་མཛད་པ་དང༌། རྩོད་པའི་གཞིའི་སྐབས་སུ་གསལ་བ་དང་གསལ་བའི་གསལ་བ་བསྐོ་བ་ལ་བསྒྲུབ་བྱ་ཚོགས་སུ་ལོངས་པ་ལ་དགེ་འདུན་གྱིས་ལས་མཛད་པ་བཞིན་ནོ། །
ལྔ་པ་ཁྱིམ་སུན་འབྱིན་པ་ལ་བཟློག་བསྒོ་བྱ་བའི་ཆོ་ག་ནི།
དགེ་སློང་འགའ་ཞིག་གིས་ཁྱིམ་པ་སུན་འབྱིན་པའི་སྤྱོད་པ་བུད་མེད་དང་སྟན་གཅིག་ལ་འདུག་པ། ཕོར་པ་གཅིག་ཏུ་ཆང་འཐུང་བ། ཕྱི་དྲོའི་ཁ་ཟས་ཟ་བ། མེ་ཏོག་གི་ཕྲེང་བ་མགོ་ལ་འཆིང་རེས་བྱེད་པ་ལ་སོགས་པ་བྱ་བ་མ་ཡིན་པ་སྣ་ཚོགས་བྱས་པ་ན། ཁྱིམ་པ་མ་དད་པ་སྤང་བའི་ཕྱིར་དགེ་འདུན་རྣམས་ཀྱིས་དགེ་སློང་དེ་དག་གནས་དེ་ནས་བསྐྲད་པ་ན། རང་བསྐྲོད་པའི་དགེ་སློང་རྣམས་ལ་འདི་སྐད་ཅེས། དགེ་སློང་འདི་དག་ནི་འདུན་པས་འགྲོ་བ་ཞེས་སོགས་ཀྱི་སྐུར་པ་འདེབས་པ་ན། དགེ་འདུན་རྣམས་ཀྱིས་བཟློག་བསྒོ་བྱས་པའི་མཐའ་ལ་མི་གཏོང་ན་ལྷག་མའི་ལྟུང་བར་འགྱུར་བ་ཡིན་ནོ། །
བཟློག་བསྒོ་ནི་བཞམས་ཏེ་བསྒོ་བ་དང་གསོལ་བཞིའི་ལས་ཡིན་ཅིང༌། དང་པོ་བཞམས་ཏེ་བསྒོ་བ་ནི། ཚེ་དང་ལྡན་པ་ཁྱོད་དགེ་སློང་ཚེ་དང་ལྡན་པ་གང་དག་དང༌། གནས་བརྟན་གང་དག་མཆིས་ནས་ཁྱོད་བསྐྲད་པའི་ལས་བྱས་པར་ཤེས་བཞིན་དུ། དེ་དག་ལ་འདུན་པས་འགྲོ་བ། ཞེ་སྡང་གི་འགྲོ་བ། གཏི་མུག་གིས་འགྲོ་བ། འཇིགས་པས་འགྲོ་བ་ཞེས་མ་ཟེར་ཅིག །དགེ་སློང་རྣམས་ལ་ཡང་འདི་སྐད་ཅེས། ཚེ་དང་ལྡན་པ་དག་འདི་ན་དགེ་སློང་ཁ་ཅིག་འདུན་པས་འགྲོ་བ། ཞེ་སྡང་གིས་འགྲོ་བ། གཏི་མུག་གིས་འགྲོ་བ། འཇིགས་པས་འགྲོ་བ་དག་ཡིན་ཏེ། འདི་ལྟར་ལྟུང་བ་འདྲ་བ་ཁོ་ན་ལས་དགེ་སློང་ཁ་ཅིག་ནི་སྐྲོད་པར་བྱེད། ཁ་ཅིག་ནི་བསྐྲོད་པར་མི་བྱེད་དོ་ཞེས་མ་ཟེར་ཅིགདེའི་ཅིའི་ཕྱིར་ཞེ་ན། དགེ་སློང་དེ་དག་ནི་འདུན་པས་འགྲོ་བ་མ་ཡིན། ཞེ་སྡང་གིས་འགྲོ་བ་མ་ཡིན། གཏི་མུག་གིས་འགྲོ་བ་མ་ཡིན། འཇིགས་པས་འགྲོ་བ་མ་ཡིན་གྱིས། འདི་ལྟར་ཚེ་དང་ལྡན་པ་དག་ཉིད་ཁྱིམ་སུན་འབྱིན་པ་སྡིག་པའི་ཆོས་ཀུན་ཏུ་སྤྱོད་པ་དག་ཡིན་ཏེ། ཁྱོད་ཉིད་ཀྱི་ཁྱིམ་དག་སུན་ཕྱུང་བར་ཡང་མཐོང་ཞིང་ཐོས་ལ་རབ་ཏུ་ཤེས། སྡིགཔ་ཀུན་ཏུ་སྤྱོད་པ་ཡང་མཐོང་ཞིང་ཐསོ་ལ་རབ་ཏུ་ཤེས་པའི་ཕྱིར་ཏེ། ཚེ་དང་ལྡན་པ་དག །འདུན་པས་འགྲོ་བ་ཞེས་བྱ་བའི་ཚིགས་སམ་ལམ་དང༌། ཞེ་སྡང་གིས་འགྲོ་བ། གཏི་མུག་གིས་འགྲོ་བ་འཇིགས་པས་འགྲོ་བ་ཞེས་བྱ་བའི་ཚིག་གིས་ལམ་འདི་ལྟ་བུ་ཐོང་ཞིག །ཅེས་དགེ་སློང་རྣམས་ཀྱིས་དེ་དག་ལ་བཞམས་ཏེ་བསྒོ་ཡང་གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས་འདི་ཉིད་བརྟན་གྱི། གཞན་ནི་བརྫུན་པའོ་ཞེས་རྗེས་སུ་ཐ་སྙད་འདོགས་པར་བྱེད་ན། དེ་དག་ལ་གསོལ་བ་དང་གཞིའི་ལས་ཀྱིས་བསྒོ་བར་བྱ་བ་སྟེ། དགེ་སློང་ཐམས་ཅད་འདུག་ཅིང་མཐུན་པར་གྱུར་པ་ལ་དགེ་སློང་གཅིག་གིས་གསོལ་བའི་ལས་འདི་ལྟར་བྱ་སྟེ་འདུག་ལ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འདི་དང་འདི་དག་དགེ་སློང་ཚེ་དང་ལྡན་པ་མིང་འདི་ཞེས་བགྱི་བ་མཆིས་ནས་འདི་གཉིས་བསྐྲད་པའི་ལས་བགྱི་བར་ །འཚལ་བཞིན་དུ་དེ་དག་ལ་འདུན་པས་འགྲོ་བ། ཞེ་སྡང་གིས་འགྲོ་བ། གཏི་མུག་གིས་འགྲོ་བ། འཇིགས་པས་འགྲོ་བ་ཞེས་ཟེར་ཞིང༌། དགེ་སློང་རྣམས་ལ་ཡང་འདི་སྐད་ཅེས། ཚེ་དང་ལྡན་པ་དང༌། འདི་ན་དགེ་སློང་ཁ་ཅིག་འདུན་པས་འགྲོ་བ། ཞེ་སྡང་གིས་འགྲོ་བ། གཏི་མུག་གིས་འགྲོ་བ། འཇིགས་པས་འགྲོ་བ་དག་ཡིན་ཏེ། འདི་ལྟར་ལྟུང་བ་འདྲ་བ་ཁོ་ན་ལས། དགེ་སློང་ཁ་ཅིག་ནི་བསྐྲོད་པར་བྱེད། ཁ་ཅིག་ནི་བསྐྲོད་པར་མི་བྱེད་དོ་ཞེས་མཆིས་ནས། དེ་དག་ལ་དགེ་སློང་མང་པོས་བཞམས་ཏེ་བསྒོ་ན་དེ་དག་ལ། དགེ་སློང་མང་པོས་བཞམས་ཏེ་བསྒོ་ན། དེ་དག་ལ། དགེ་སློང་མང་པོས་བཞམས་ཏེ་སྒོ་ཡང༌། གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ན། འདི་ཉིད་བདེན་གྱིས་གཞན་ནི་བརྫུན་པའོ་ཞེས་རྗེས་སུ་ཐ་སྙད་འདོགས་པར་བགྱིད་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་ཁྱོད་ཉིད་དགེ་སློང་ཚེ་དང་ལྡན་པ་མིང་འདི་ཞེས་བགྱི་བ་དང༌། གནས་བརྟན་གང་དག་དང་པོ་ནས་ཁྱེད་བསྐྲད་པའི་ལས་བྱས་པར་ཤེས་བཞིན་དུ། དེ་དག་ལ་འདུན་པས་འགྲོ་བ། ཞེ་སྡང་གིས་འགྲོ་བ། གཏི་མུག་གིས་འགྲོ་བ། འཇིག་པས་འགྲོ་བ་ཞེས་མ་ཟེར་ཅིག །དགེ་སློང་རྣམས་ལ་ཡང་འདི་སྐད་ཅེས། ཚེ་དང་ལྡན་པ་དག །འདི་ན་དགེ་སློང་ཁ་ཅིག་འདུན་པས་འགྲོ་བ། ཞེ་སྡང་གིས་འགྲོ་བ། གཏི་མུག་གིས་འགྲོ་བ། འཇིགས་པས་འགྲོ་བ་དག་ཡིན་ཏེ། འདི་ལྟར་ལྟུང་བ་འདྲ་བ་ཁོ་ན་ལས། དགེ་སློང་ཁ་ཅིག་ནི་བསྐྲོད་པར་བྱེད། ཁ་ཅིག་ནི་བསྐྲོད་པར་མི་བྱེད་དོ། །ཅེས་མ་ཟེར་ཅིགདེའི་ཅིའི་ཕྱིར་ཞེ་ན། དགེ་སློང་དེ་དག་ནི་འདུས་པས་འགྲོ་བ་མ་ཡིན། ཞེ་སྡང་གིས་འགྲོ་བ་མ་ཡིན། གཏི་མུག་གིས་འགྲོ་བ་མ་ཡིན། འཇིགས་པས་འགྲོ་བ་མ་ཡིན་གྱི་འདི་ལྟར་ཚེ་དང་ལྡན་པ་དག །ཁྱིམ་སུན་འབྱིན་པ་སྡིག་པའི་ཆོས་ཀུན་ཏུ་སྤྱོད་པ་དག་ཡིན་ཏེ། ཁྱོད་ཉིད་ཀྱིས་ཁྱིམ་དག་སུན་ཕྱུང་བར་ཡང་མཐོང་ཞིང་ཐོས་ལ་རབ་ཏུ་ཤེས། ཁྱེད་སྡིག་པ་ཀུན་ཏུ་སྤྱོད་པར་ཡང་མཐོང་ཞིང་ཐོས་ལ་རབ་ཏུ་ཤེས་པའི་ཕྱིར་ཏེ། ཚེ་དང་ལྡན་པ་དག་འདུན་པས་འགྲོ་བ་ཞེས་བྱ་བའི་ཚིག་གི་ལམ་དང༌། ཞེ་སྡང་གིས་འགྲོ་བ། གཏི་མུག་གིས་འགྲོ་བ། འཇིགས་པས་འགྲོ་བ་ཞེས་བྱ་བའི་ཚིག་གི་ལམ་འདི་ལྟ་བུ་ཐོང་ཞིག་ཅེས་གསོལ་བ་དང་གཞིའི་ལས་ཀྱིས་བསྒོ་བར་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས་ཐ་སྙད་འདོགས་པར་བགྱི་དེའི་བར་གསོལ་བའི་སྐབས་བཞིན་བྱ་དེའི་སླད་དུ་དགེ་འདུན་གྱིས་དགེ་སློང་འདི་དང་འདི་ཞེས་བགྱི་བ་དག་ལ་ཚེ་དང་ལྡན་པ་འདི་དང་འདི་ཞེས་བགྱི་བ། ཁྱོད་དགེ་སློང་འདི་ཞེས་བགྱི་བ་དང་གནས་བརྟན་གནས་བརྟན་གང་དག་ཅེས་པ་ནས། གསོལ་བ་དང་བཞིའི་ལས་ཀྱིས་སྒོ་བར་མཛད་དེའི་བར་སྔར་བཞིན། ཚེ་དང་ལྡན་པ་གང་དག་དགེ་སློང་འདི་དང་འདི་ཞེས་བགྱི་བ་ལ་གསོལ་བཞིའི་ལས་ཀྱིས་བསྒོ་བ་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལན་གཉིས་ལན་གསུམ་བཀས་སོ། །
མཇུག་སྡུད་བ་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་དང་འདི་ཞེས་བགྱི་བ་ལ་གསོལ་བ་དང་བཞིའམ་ལས་ཀྱིས་བསྒོ་བ་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
དྲུག་པ་བཀའ་བློ་མི་བདེ་བ་བྱེད་པ་ལ་བཟློག་སྒོ་བྱ་བའི་ཆོ་ག་ནི།
དགེ་སློང་འགའ་ཞིག་གིས་ས་རྐོ་དང་མེ་རེག་ལ་སོགས་ལྟུང་བ་ལ་སྤྱོད་པ་ན། དགེ་སློང་གཞན་དག་གི་ལྟུང་བ་དགེ་སློང་ཞིང་དྲན་པར་བྱས་ཏེ། ལྟུང་བ་འདི་ཕྱིར་འཆོས་པར་གྱིས་ཤིག་ཅེས་བསྐུལ་བའི་ཚེ་དང་དུ་མི་ལེན་པར་མི་བྱེད་པ་ལ། དགེ་འདུན་གྱིས་བཟློག་བསྒོ་བྱས་པའི་མཐའ་ལ་མ་བཏང་ན་དགེ་འདུན་ལྷག་མའི་ལྟུང་བར་འགྱུར་ལ། བཟློག་སྒོ་བྱ་བའི་ཚུལ་ལ་དགེ་སློང་དེ་ལ་དགེ་སློང་གཞན་རྣམས་ཀྱིས་དང་པོར་བཞམས་ཏེ་བསྒོ་བར་བྱ་སྟེ། ཚེ་དང་ལྡན་པ་མིང་འདི་ཞེས་བགྱི་བ་ཁྱོད་དགེ་སློང་རྣམས་ཀྱི་འདོན་པར་གཏོགས་པ་བསླབ་པའི་གཞི་རྣམས་དང༌། བདེ་བར་གཤེགས་པའི་མདོར་གཏོགས་པ་རྣམས་ཀྱིས་ཆོས་དང་མཐུན་པ་དང༌། འདུལ་བ་དང་མཐུན་པར་སྨྲས་པ་ན་བདག་ཉིད་བརྗོད་པར་བྱ་བ་མ་ཡིན་པར་མ་བྱེད་པར་ཚེ་དང་ལྡན་པས་བདག་ཉིད་བརྗོད་པར་བྱ་བ་ཁོ་ནར་གྱིས་ཤིག །དགེ་སློང་རྣམས་ཚེ་དང་ལྡན་པ་ལ་ཆོས་དང་མཐུན་པ་དང༌། འདུལ་བ་དང་མཐུན་པར་སྨྲས་པ་ན་ཚེ་དང་ལྡན་པ་ཡང༌། དགེ་སློང་རྣམས་ལ་ཆོས་དང་མཐུན་པ་འདུལ་བ་དང་མཐུན་པར་སྨྲོས་ཤིག །འདི་ལྟ་སྟེ། གཅིག་ལ་གཅིག་བརྗོད་པར་བྱ་བ་ཉིད་དུ་བྱེད་པ་དང༌། གཅིག་ལ་གཅིག་འདོམས་ཤིང་རྗེས་སུ་སྟོན་པ་དང༌། གཅིག་གིས་གཅིག་ལྟུང་བ་ལས་སློང་བ་ཉིད་དེ་ལྟ་བུའི་བཅོམ་ལྡན་འདས་དེ་བཞིན་གཤགེས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་འཁོར་འདི་འཕེལ་བར་འགྱུར་གྱིས། ཚེ་དང་ལྡན་པ་ཁྱོད་བདག་ཉིད་བརྗོད་པར་བྱ་བ་མ་ཡིན་པར་བྱེད་པའི་ལས་ཀྱིས་མཐའ་འདི་ལྟ་བུ་ཐོང་ཞིག །ཅེས་དགེ་སློང་རྣམས་ཀྱི་བཞམས་ཏེ་བསྒོ་བ་ན་གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས་འདི་ཉིད་བདེན་གྱིས་གཞན་ནི་བརྫུན་པའོ་ཞེས་རྗེས་སུ་ཐ་སྙད་འདོགས་པར་བྱེད་ན་དེ་ལ་གསོལ་བ་དང་བཞིའི་ལས་ཀྱིས་བསྒོ་བར་བྱའོ། །འདི་ལྟར་བསྒོ་བར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་ལྟུང་བ་བྱུང་བ་ཆོས་བཞིན་དུ་སླར་མི་བགྱིད་ནས། འདི་ལ་དགེ་སློང་རྣམས་ཀྱིས་འདོན་པར་གཏོགས་པ་བསླབ་པའི་གཞི་རྣམས་དང༌། བདེ་བར་གཤེགས་པའི་མདོར་གཏོགས་པ་རྣམས་ཀྱི་ཆོས་དང་མཐུན་པ་དང༌། འདུལ་བ་དང་མཐུན་པར་སྨྲས་པ་ན་ཚེ་དང་ལྡན་པ་གང་དག་ཁྱོད་ཅག་དགེ་ཡང་རུང་སྡིག་ཀྱང་རུང་བདག་ལ་ཅི་ཡང་མ་སྨྲ་ཞིག །བདག་ཀྱང་དགེ་ཡང་རུང་སྡིག་ཀྱང་རུང་ཚེ་དང་ལྡན་པ་དག་ལ་ཅི་ཡང་མི་སྨྲའོ། །ཚེ་དང་ལྡན་པ་དག་གིས་བདག་ལ་ཚིག་གི་ལམ་ཐོང་ཞིག །ཁྱོད་ལ་ཡང་བདག་གིས་སྨྲས་པས་ཅི་ཞིག་བྱ་ཞེས་བདག་ཉིད་བརྗོད་པར་བགྱི་བ་མ་ལགས་པར་བགྱིད་ནས། འདི་ལ་དགེ་སློང་མང་པོས་བཞམས་ཏེ་བསྒོ་ན། འདི་ལ་དགེ་སློང་མང་པོས་བཞམས་ཏེ་བསྒོ་ཡང་གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས་འདི་ཉིད་བདེན་གྱིས་གཞན་ནི་བརྫུན་པའོ་ཞེས་རྗེས་སུ་ཐ་སྙད་འདོགས་པར་བགྱིད་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཚེ་དང་ལྡན་པ་ཁྱོད་རྣམས་ཀྱིས་འདོན་པར་༼བཞམས་སྒོའི་སྐབས་ཀྱི་༽གཏོགས་པའི་བསླབ་པའི་གཞི་རྣམས་དང་ཞེས་པ་ནས། འདི་ལྟ་བུ་ཐོང་ཞིག །ཅེས་པའི་བར་སྔར་བཞིན་བྱ། ཅེས་གསོལ་བ་དང་གཞིའི་ལས་ཀྱི་བསྒོ་བ་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས་ཐ་སྙད་འདོགས་པར་བགྱི་དེའི་སྔར་བཞིན་ནོ། །
དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ། དགེ་སློང་རྣམས་ཀྱི་གདོན་པར་གཏོགས་པ་ཞེས་པ་ནས། ཐོང་ཞིག་ཞེས་པའི་བར་བྱས་ནས། ཞེས་གསོལ་བ་དང་གཞིའི་ལས་ཀྱིས་བསྒོ་བར་མཛད་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བྱ་བ་ལ་གསོལ་བ་དང་བཞིའི་ལས་ཀྱི་བསྒོ་བ་མཛད་པར་བཟོད་པ་དེ་དག་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལན་གཉིས་ལན་གསུམ་དུ་བཟླའོ། །
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་གསོལ་བ་དང་བཞིའི་ལས་ཀྱི་བསྒོ་བར་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །འདི་ནི་བཀའ་བློ་མི་བདེ་བ་ལ་བཟློག་པའི་བསྒོ་བའི་ལས་སོ། །
བདུན་པ་སྣམ་སྦྱར་དང་མི་འབྲལ་བའི་གནང་བ་སྦྱིན་པའི་ཆོ་ག་ནི། དགེ་སློང་གི་རང་གི་ཆོས་གོས་རྣམ་གསུམ་བྱིན་རླབས་ཅན་དེ་དང་ཞག་གཅིག་བྲལ་ན་འབྲལ་བའི་ལྟུང་བ་བསྐྱེད་པ་ཡིན་ལ། དེ་མི་བསྐྱེད་པར་བྱ་བའི་ཕྱིར་དུ་དགེ་འདུན་གྱིས་སྣམ་སྦྱར་དང་མི་འབྲལ་བའི་གནང་བ་སྦྱིན་དགོས་པ་ཡིན་ལ། དེ་ལ་ཡང་དགེ་སློང་རྒན་པོ་དང་ནད་པ་ལ་མི་འབྲལ་བའི་གནང་བ་སྦྱིན་པ་དང༌། མཚམས་པོ་ཆེའི་ནང་དུ་དགེ་འདུན་ཐམས་ཅད་ལ་ཆོས་གོས་དང་མི་འབྲལ་བའི་གནང་བ་སྦྱིན་པ་གཉིས་ལས། ཕྱི་མ་ནི་གསོ་སྦྱོང་གི་སྐབས་སུ་འབྱུང་བ་འདིར་བླངས་ཏེ་འཆད་ན། དགེ་སློང་གཅིག་གིས་གསོལ་བ་དང་ལས་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། འདི་ལྟ་སྟེ། གནས་འདིར་དགེ་འདུན་མཐུན་པས་གསོ་སྦྱོང་གཅིག་པའི་གནས་ཀྱིས་སྡོམ་པས་མཚམས་ཆེན་པོ་བཅད་པ་ལས། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་འདི་ལྟ་སྟེ། གནས་བསྡུ་བ་དང༌། དགེ་སློང་རྣམས་བདེ་བ་ལ་རེག་པར་གནས་པར་བགྱི་བའི་སླད་དུ་མཚམས་ཆེན་པོའི་ནང་དུ་དགེ་སློང་ཐམས་ཅད་ཀྱིས་ཆོས་གོས་དག་དང་འབྲལ་བར་མི་འགྱུར་བའི་གནང་བ་སྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟ་སྟེ། དགེ་འདུན་བཙུན་པ་རྣམས་གསན་དུ་གསོལ། འདི་ལྟ་སྟེ། གནས་འདིར་དགེ་འདུན་མཐུན་པས་གསོ་སྦྱོང་གཅིག་པའི་གནས་ཀྱིས་སྡོམ་པས་མཚམས་ཆེན་པོ་བཅད། དེའི་སླད་དུ་དགེ་འདུན་གྱི་འདི་ལྟ་སྟེ། གནས་བསྡུ་བ་དང་དགེ་སློང་རྣམས་བདེ་བ་ལ་རེག་པར་གནས་པར་བགྱི་བའི་སླད་དུ་མཚམས་ཆེན་པོའི་ནང་དུ་དགེ་སློང་ཐམས་ཅད་ཀྱིས་ཆོས་གོས་དག་དང་འབྲལ་བར་མི་འགྱུར་བའི་གནང་བ་སྩོལ་ན། ཚེ་དང་ལྡན་པ་གང་དག་འདི་ལྟ་སྟེ། གནས་བསྡུ་བ་དང༌། དགེ་སློང་རྣམས་བདེ་བ་ལ་རེག་པར་གནས་པར་བགྱི་བའི་སླད་དུ་མཚམས་པོའི་ཆེའི་ནང་དུ་དགེ་སློང་ཐམས་ཅད་ཀྱིས་ཆོས་གོས་དག་དང་འབྲལ་བར་མི་འགྱུར་བའི་གནང་བ་སྩལ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱི་མཚམས་པོ་ཆེའི་ནང་དུ་དགེ་སློང་ཐམས་ཅད་ཀྱི་ཆོས་གོས་དག་དང་འབྲལ་བར་མི་འགྱུར་བའི་གནང་བ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
དགེ་འདུན་གྱིས་གང་དུ་མཚམས་པོ་ཆེའི་ནང་དུ་དགེ་སློང་ཐམས་ཅད་ཀྱིས་ཆོས་གོས་དག་དང་འབྲལ་བར་མི་འགྱུར་བའི་གནང་བ་སྦྱིན་པ་དེར། དགེ་སློང་རྣམས་སྟོད་གཡོགས་སྨད་གཡོགས་དང་བཅས་པ་དོར་བར་བྱ་སྟེ་འདི་ལ་འགྱོད་པར་མི་བྱའོ། །དང་པོ་དེ་ཉིད་འདིར་བཤད་པར་བྱ་སྟེ། དགེ་སློང་ནད་པའང་རྒས་འཁོགས་སུ་གྱུར་པ་ཡིན་པ་དེའི་སྣམ་སྦྱར་ཡང་ཤིན་ཏུ་ལྕི་བ་སྐྱོང་བར་མི་ནུས་ན། དགེ་འདུན་གྱི་དེ་སྣམ་སྦྱར་དང་མི་འབྲལ་བའི་གནང་བ་སྦྱིན་པར་བྱ་དགོས་པས་འདི་ལྟར་བྱ་སྟེ། གནས་མལ་བཤམ། གཎྜི་བརྡུངས། དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ནས་དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་དེས་བླ་གོས་ཕྲག་པ་གཅིག་ཏུ་བྱས་ཏེ་རྒན་རིམ་གྱིས་ཕྱག་འཚལ་ནས། རྒན་པའི་མཐའ་ལོགས་སུ་ཙོག་པུར་འདུག་སྟེ། ཐལ་མོ་སྦྱར་ནས་དགེ་འདུན་ལ་སྣམ་སྦྱར་ཉེ་བར་བསྟན་ཏེ་འདི་སྐད་ཅེས་བརྗོད་པར་བྱའོ། །དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་རྒན་པོ་རྒས་འཁོགས་སུ་གྱུར་པའམ། རླུང་ནད་ཅན་དུ་གྱུར་པ་ལགས་ལ། བདག་གིས་ཆོས་གོས་སྣམ་སྦྱར་ནི་ལྕི་བས་ཡོངས་སུ་སྐྱོང་བར་རྔོ་མི་ཐོགས་ན། བདག་དགེ་སློང་མིང་འདི་ཞེས་བགྱི་བ་རྒན་པ་རྒན་འཁོགས་སུ་གྱུར་པའམ། བདག་དགེ་སློང་རླུང་ནད་ཅན་དགེ་འདུན་ལས་སྣམ་སྦྱར་དང་འབྲལ་བར་མི་འགྱུར་བའི་གནང་བ་གསོལ་ན་ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་དགེ་སློང་རྒན་པོ་རྒས་འཁོགས་སུ་གྱུར་པའམ། བདག་དགེ་སློང་རླུང་ནད་ཅན་ལ་སྣམ་སྦྱར་དང་འབྲལ་བར་མི་འགྱུར་བའི་གནང་བ་བསྩལ་དུ་གསོལ། དེ་བཞིན་དུ་ལན་གསུམ་དུ་བཟླས་སོ། །དེ་ནི་གནང་བ་གསོལ་བའོ། །
དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །འདུག་ལ་འདི་སྐད་ཅེས་བརྗོད་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་རྒན་པོ་རྒན་འཁོགས་སུ་གྱུར་པའམ། དགེ་སློང་མིང་འདི་ཞེས་བགྱི་བ་རླུང་ནད་ཅན་ལགས་ལ། འདིའི་སྣམ་སྦྱར་ནི་ལྕི་བས་ཡོངས་སུ་སྐྱོང་བར་རྔོ་མི་ཐོགས་ནས། དགེ་སློང་མིང་འདི་ཞེས་བགྱི་བ་རྒན་པོ་རྒས་འཁོགས་སུ་གྱུར་པའམ་དགེ་སློང་མིང་འདི་ཞེས་བགྱི་བ་རླུང་ནད་ཅན་འདི་དགེ་འདུན་ལ་སྣམ་སྦྱར་དང་འབྲལ་བར་མི་འགྱུར་བའི་གནང་བ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས། དགེ་སློང་མིང་འདི་ཞེས་བགྱི་བ་རྒན་པོ་རྒས་འཁོགས་སུ་གྱུར་པའམ་དགེ་སློང་རླུང་ནད་ཅན་ལ་སྣམ་སྦྱར་དང་འབྲལ་བར་མི་འགྱུར་བའི་གནང་བ་བསྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། སྣམ་སྦྱར་དང་འབྲལ་བར་མི་འགྱུར་བའི་གནང་བ་བསྩལ་དེའི་བར་སྔར་བཞིན་ལ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་རྒན་པོ་རྒན་འཁོགས་སུ་གྱུར་པའམ་རླུང་ནད་ཅན་ལ་སྣམ་སྦྱར་དང་འབྲལ་བར་མི་འགྱུར་བའི་གནང་བ་བསྩལ་བར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་དགེ་སློང་མིང་འདི་ཞེས་བགྱི་བ་རྒན་པོ་རྒས་འཁོགས་སུ་གྱུར་པའམ། དགེ་སློང་རླུང་ནད་ཅན་ལ་སྣམ་སྦྱར་དང་འབྲལ་བར་མི་འགྱུར་བའི་གནང་བ་བསྩལ་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིནབ་དུ་འཛིན་ཏོ། །དེ་ནི་སྣམ་སྦྱར་དང་མི་འབྲལ་བའི་གནང་བ་སྦྱིན་པའི་ཆོ་གའོ།།
བརྒྱད་པ་ལོ་དྲུག་པའི་ནང་དུ་སྟན་གཉིས་སྦྱིན་པའི་གནང་བ་སྦྱིན་པའི་ཆོ་ག་ནི།
སྤྱིར་བཏང་ལ་དགེ་སློང་གིས་སྟན་གཅིག་གིས་ལོ་དྲུག་འཚོ་བར་བྱེད་དགོས་ལ། གལ་ཏེ་སྟན་སྔ་མ་བྱས་ནས་ལོ་དྲུག་ལས་སྔ་བར་སྟན་གཉིས་པ་ཞིག་བྱེད་དམ་བྱེད་དུ་འཇུག་ན་ལྟུང་བར་འགྱུར་ལ། གལ་སྲིད་དགེ་སློང་ལག་གི་བླ་ལྟ་བུ་སྟན་གཅིག་གི་འཚོ་བར་མི་ནུས་ན། དེ་ལ་དགེ་འདུན་གྱིས་སྟན་གཉིས་པ་བྱེད་པའི་གནང་བ་གསོལ་གཉིས་ཀྱི་སྒོ་ནས་སྦྱིན་པར་བྱ་དགོས་པས་འདི་ལྟར་བྱ་སྟེ། དགེ་འདུན་འདུག་ཅིང་མཐུན་པར་གྱུར་པ་ལ་དགེ་སློང་ལག་གི་བླ་དེས་བླ་གོས་ཕྲག་པ་གཅིག་ཏུ་གཟར་ཏེ་རྒན་རིམ་ལ་ཕྱག་འཚལ་ནས་རྒན་པའི་མཐའ་ལོགས་སུ་ཙོག་པུར་འདུག་ཏེ་ཐལ་མོ་སྦྱར་ནས་གསོལ་བ་འདི་ལྟར་བཏབ་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་ལག་གི་བླ་མིང་འདི་ཞེས་བགྱི་བ་ལོ་དྲུག་ཏུ་སྟན་མི་བགྱིད་པ་ལས། བདག་དགེ་སློང་ལག་གི་བླ་མིང་འདི་ཞེས་བགྱི་བ། དགེ་འདུན་ལ་ལོ་དྲུག་ཚུན་ཆད་དུ་སྟན་གྱི་གནང་བ་རྩོལ་ན་ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་དགེ་སློང་ལག་གི་བླ་མིང་འདི་ཞེས་བགྱི་བ་ལ་ལོ་དྲུག་ཚུན་ཆད་དུ་སྟན་གནང་བ་སྩལ་དུ་གསོལ། ཞེས་ལན་གསུམ་དུ་བཟླས་སོ། །དེའི་རྗེས་སུ་དགེ་འདུན་རྣམས་ཀྱིས་དགེ་སློང་ལག་གི་བླ་དེ་ལ། དད་པའམ་ཡིད་ཆེས་པས་འགྲོ་བར་མི་བྱ་བར་དགེ་འདུན་ཐམས་ཅད་དེར་འདོང་བར་བྱའམ། དགེ་འདུན་གྱིས་བསྐོས་པའི་དགེ་སློང་དག་བཏང་བར་བྱ་ཞིང༌། དེ་དག་གིས་སྟན་དེ་རང་གི་མིག་སྔར་བབ་པར་བྱ་བའམ། ཡང་ན་སྟན་དེ་དགེ་འདུན་གྱིས་དབུས་སུ་བླང་བར་བྱ་སྟེ། གལ་ཏེ་སྟན་དེ་ཧ་ཅང་རིང་བ་ཡིན་ན་དེ་དེ་དག་གིས་བཅད་པར་བྱའོ། །
གལ་ཏེ་ཧ་ཅང་ཐུང་བ་ཡིན་ན་བལ་སྦྱིན་པར་བྱའོ། །གལ་ཏེ་ཧ་ཅང་ཡངས་བ་ཡིན་ན་དེ་དག་གི་བཅད་པར་བྱའོ། །གལ་ཏེ་ཧ་ཅང་དོག་པ་ཡིན་ན་བལ་སྦྱིན་པར་བྱའོ། །གལ་ཏེ་རལ་པ་དང་རྡོལ་བ་ཡིན་ན་བལ་སྦྱིན་པར་བྱའོ། །གལ་ཏེ་སྟན་དེ་ཐམས་ཅད་ཀྱི་ཐམས་ཅད་དུ་བུག་རྡོལ་དང༌། ཤ་ཟད་པ་དང༌། བཅོས་དཀའ་བ་ཉིད་ཡིན་ན་དེའི་འོག་ཏུ་གནང་བ་སྦྱིན་པར་བྱ་སྟེ། དགེ་སློང་གཅིག་གིས་གསོལ་བ་དང་ལས་འདི་ལྟར་བྱ་སྟེ་འདུག་ལ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་ལག་གི་བླ་མིང་འདི་ཞེས་བགྱི་བ་འདི་ལོ་དྲུག་དུ་སྟན་མི་བགྱིད་པ་ལས། དགེ་སློང་ལག་གི་བླ་མིང་འདི་ཞེས་བགྱི་བ་འདི་དགེ་འདུན་ལས་སྟན་གནང་བར་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་ལག་གི་བླ་མིང་འདི་ཞེས་བགྱི་བ་ལ་ལོ་དྲུག་ཚུན་དུ་བསྟན་གནང་བ་གསོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་ལག་གི་བླ་མིང་འདི་ཞེས་བགྱི་བ་འདི་ལོ་དྲུག་ཏུ་སྟན་མི་བགྱིད་པ་ལས། དགེ་སློང་ལག་གི་བླ་མིང་འདི་ཞེས་བགྱི་བ་འདི་ལོ་དྲུག་ཚུན་ཆད་དུ་སྟན་གནང་བར་གསོལ་ཏེ། དེའི་སླད་དུ་དགེ་འདུན་གྱིས་དགེ་སློང་ལག་གི་བླ་མིང་འདི་ཞེས་བགྱི་བ་འདི་ལ་ལོ་དྲུག་ཚུན་ཆད་དུ་སྟན་གནང་བ་སྩོལ་ན། ཚེ་དང་ལྡན་པ་དག་དགེ་སློང་ལག་གི་བླ་མིང་འདི་ཞེས་བགྱི་བ་འདི་ལ་ལོ་དྲུག་ཚུན་ཆད་དུ་སྟན་གནང་བ་སྩོལ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས། དགེ་འདུན་གྱི་དགེ་སློང་ལག་གི་བླ་མིང་འདི་ཞེས་བགྱི་བ་ལ་ལོ་དྲུག་ཚུན་ཆད་དུ་སྟན་གནང་བ་སྩལ་ལགས་ཏེ། འདི་ལྟར་ཅང་མི་གསུང་བས་དེ་བཞིན་དུ་འཛིན་ཏོ། །
དགུ་པ་རིན་པོ་ཆེའི་རུང་བ་བྱེད་པའི་ཆོ་ག་ནི།
བཅས་ལྡན་དགེ་སློང་གིས་རིན་པོ་ཆེ་ཐ་སྙད་གདགས་སུ་རུང་བ། རང་དབང་བ། མཚན་མར་བྱས་པ། མཚན་ཉིད་ཚང་བ། བཅོས་མ་མ་ཡིན་པ། ཐོབ་པར་ཅོག་པ་ན། གནས་པ་ལ་ཆུད་འཛའ་བའི་རྐྱེན་མེད་པ་དང་བྱིན་གྱིས་བརླབས་པའི་དུས་མ་ཡིན་པར་རེག་གམ་རེག་དུ་འཇུག་ན་སྤང་བའི་ལྟུང་བྱེད་དུ་འགྱུར་ལ། རིན་པོ་ཆེའི་དབྱེ་བ་ནི། ཆུ་ཤེལ་མེ་ཤེལ་དང༌། གསེར་དངུལ་དང༌། བཻ་དཱུརྱ་དང༌། མན་ཤེལ་དཀར་པོ་དང༌། དུང་གཡས་སུ་འཁྱིལ་བ་ལ་སོགས་པའོ། །ཐ་སྙད་གདགས་སུ་རུང་བ་ནི། མ་གས་པ། མ་ཆག་པ། མེས་མ་ཚིགས་པ་ལ་སོགས་པའོ། །མཚན་མར་བྱས་པ་ནི། བུ་གུ་ཕུག་པ་དང༌། བཅད་པ་དང༌། བདར་བ་ལ་སོགས་པ་དགོས་པ་ཡིན་ན་བྱས་པའོ། །མཚན་ཉིད་ཚང་བ་ནི་མ་ཉམས་པའོ། །བཅོས་མ་ནི། ས་རྡོ་ཕལ་པ་དང་བ་སོ་ལ་སོགས་པ་ལས་བཟོས་པའོ། །ཐོབ་པར་ལྕོག་པ་ཞེས་བྱ་བ་ནི་ལག་གི་སྙོགས་པའི་ས་ན་གནས་པའོ། །རང་གི་ཡིན་པ་དགོས་ཏེ། གཞན་གྱི་ཡིན་པ་ལ་འབྲལ་སྤང་བྱས་པ་ཆད་ལས་སུ་མི་འགྱུར་བའི་ཕྱིར། དེས་ན་གསོ་དང་སྨན་ལ་སོགས་པའི་རིན་གྱིས་ཕྱིར་རིན་པོ་ཆེ་བཅང་དགོས་ན་ལྟུང་བར་མི་འགྱུར་བར་བྱ་བའི་ཕྱིར་རུང་བ་རྣམ་པ་གསུམ་བཅོམ་ལྡན་འདས་ཀྱིས་གནང་བ་ཡིན་ཏེ། ལུང་ལས། ཀྱེ་མ་བྲམ་ཟེ་དང་ཁྱིམ་བདག་དད་པ་ཅན་དག་ཀྱང་གོས་ཀྱིས་རིན་དག་སྦྱིན་པར་བྱེད་ལ། ངའི་ཉོས་པ་དག་ཀྱང་གོས་ཀྱི་རིན་དག་འདོད་ཀྱི། ངས་ཉོས་པ་རྣམས་ལ་རུང་བར་བྱ་བ་ཅུང་ཞིག་གནང་བར་བྱའོ། །སྙམ་དུ་དགོངས་ནས་བཀའ་བསྩལ་པ། བླངས་པར་བྱ་ཞིང་བླངས་ནས་ཀྱང་སྦྱིན་བདག་དེ་ཉིད་ལ་ཡིད་གཏད་དེ་བཅང་བར་བྱའོ། །
གཞན་ཡང་དགེ་སློང་ཞལ་ཏ་བྱེད་པ་སྤྲོ་བར་བྱའོ། །དགེ་སློང་གིས་བླང་བར་བྱ་ཞིང༌། བླངས་ནས་ཀྱང་དགེ་སློང་གི་མདུན་དུ་བྱིན་གྱིས་བརླབ་པར་བྱའོ། །ཞེས་སོ། །རུང་བ་གསུམ་པ་ནི། སྦྱིན་བདག་བདག་པོ་ཉིད་དུ་མོས་སུ་བཞུགས་པ་དང༌། ཞལ་ཏ་བྱེད་པ་བདག་པོ་ཉིད་དུ་ཁས་ལེན་དུ་བཞུགས་པ་དང༌། བྱིན་གྱིས་བརླབ་པར་བྱའོ། །རུང་བ་དང་པོའི་ཆོ་ག་ནི། དགེ་སློང་གིས་ཆོས་གོས་ཀྱི་ཟོང་རིན་པོ་ཆེ་དག་རྙེད་ན་བླང་བར་བྱ་ཞིང་བླངས་ནས་ཀྱང་སྦྱིན་བདག་དེ་ཉིད་ལ་ཡིད་གཏད་དེ་བཅང་བར་བྱའོ། །རུང་བ་གཉིས་པའི་ཆོ་ག་ནི། དགེ་སློང་རྣམས་ཀྱི་རུང་བ་མ་ཡིན་པའི་དངོས་པོ་ཅུང་ཟད་རྙེད་པ་ཞལ་ཏ་བྱེད་པ་ཀུན་དགའ་ར་བའི་དགེ་བསྙེན་ལ་སོགས་པ་ཡོད་ན་སྤྲོ་བར་བྱ་ཞིང༌། དེའི་མིང་གི་བཅང་བ་དང་ངག་ཏུ་དེ་ལྟར་འདོན་པར་བྱའོ། །རུང་བ་གསུམ་པའི་ཆོ་ག་ནི། དངོས་པོ་དེ་ཡུལ་རྟེན་གཉིས་ཀའི་མདུན་དུ་གཞག་ནས་འགྲེངས་ཏེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བས། དངོས་པོ་རུང་བ་མ་ལགས་པ་འདི་རྙེད། བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་བྱིན་གྱིས་བརླབ་བོ། །དངོས་པོ་རུང་བ་མ་ལགས་པ་འདིས་དངོས་པོ་རུང་བ་བསྒྲུབ་པར་བགྱིའོ། །ཞེས་ལན་གསུམ་དུ་བཟླས་ཤིང་ཐབས་ལེགས་བྱའོ། །བྱིན་གྱིས་བརླབ་པའི་ཡུལ་དགེ་སློང་མེད་ན་འཕགས་པ་ཤཱ་རིའི་བུ་ལྟ་བུ་མདུན་དུ་བསམས་ཏེ། ལྷ་དགོངས་སུ་གསོལ། ཞེས་ཆོ་ག་དེ་ཉིད་བརྗོད་ཀྱང་རུང་བ་ཡིན་ནོ། །དེ་ལྟར་བྱིན་གྱིས་བརླབས་ནས་རིན་པོ་ཆེ་དེ་ལ་རེག་གམ་རེག་དུ་བཅུག་ན་འགྱོད་པར་མི་བྱའོ། །གནང་བ་འདི་སྦྱིན་པའི་ཡུལ་ནི་ལམ་དུ་འགྲོ་བ་དང༌། ལྷུང་བཟེད་ཆོས་གོས་ལ་སོགས་པའི་རིན་དང༌། ན་བའི་གོས་སྨན་དང༌། ཕ་མ་དང༌། དཀོན་མཆོག་མཆོད་པ་ལ་སོགས་པའི་ཆེད་དུ་གནང་བ་ཡིན་ནོ། །དེ་བཞིན་གཤེགས་པའི་སྐུའི་གཟུགས་བརྙན་དང༌། གོ་ཆ་དང་རོལ་ཆ་ལ་སོགས་པ་ལ་རེག་པ་ན། རིན་པོ་ཆེ་ལ་རེག་པའི་སྤང་ལྟུང་མི་བསྐྱེད་ཀྱང༌། ལོངས་པ་གཞིར་གཏོགས་ཀྱི་ལྟུང་བྱེད་འབའ་ཞིག་པ་ནི་སྐྱེད་དོ། །རུང་བ་དེ་འཇིག་པའི་རྒྱུ་ནི་སྔགས་ཀྱི་བྱིན་རླབས་ཕྱུང་བ་དང༌། རྟེན་དགེ་སློང་ཉམས་པ་དང༌། དངོས་པོ་དེ་ཉམས་པའི་གཞན་ལ་དངོས་སུ་བྱིན་པས་འཇིག་པ་ཡིན་ནོ། །
བྱིན་རླབས་དབྱུང་བའི་སྔགས་ཚིག་ནི། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་རྙེད་དོ། །བདག་དགེ་སློང་མིང་འདི་ཞེས་བགྱི་བས་དངོས་པོ་རུང་བ་མ་ལགས་པ་འདི་བྱིན་གྱིས་བརླབས་པ་ལས། དེ་ལྟ་བས་ན་དངོས་པོ་དེ་སླར་དབྱུང་བར་བགྱིའོ། །ཞེས་ལན་གསུམ་བརྗོད་ཅིང་ཐབས་ལེགས་བྱའོ། །
བཅུ་པ་ལྷུང་བཟེད་འབྲེལ་མེད་འགྲིམ་པོ་བསྐོ་བའི་ཆོ་ག་ལ་གཉིས། དངོས་དང༌། ཞར་ལ་ཤན་རྡེགས་ཚུལ་ལོ། །དང་པོ་༼དངོས་༽ནི།
བཅས་ལྡན་དགེ་སློང་གིས་རང་ལ་ལྷུང་བཟེད་ལྷན་པ་ལྔ་མེད་པ་སྤྱོད་དུ་རུང་བ་ཡོད་བཞིན་དུ་བཟང་པོ་འདོད་པའི་ཕྱིར་ཁྱིམ་པ་ཆོས་དྲུག་༼ཐ་སྙད་ལྔ་དང་ལྡན་པ་ཐམས་ཅད་ལ་ལྷུང་བཟེད་འཕུལ་བར་བྱེད་པ་མིན་པ་༽ལྡན་རང་གི་ཉེ་དུ་མ་ཡིན་པ་ལ་ལྷུང་བཟེད་རུང་བ་ཚད་ལྡན་བླངས་ཏེ་མཐར་ཐུག་ལག་ཏུ་ཐོབ་པའི་ཚེ་སྤང་བའི་ལྟུང་བྱེད་འགྱུར་ལ། དེའི་ཆད་ལས་སུ་ལྷུང་བཟེད་འབྲེལ་མེད་བྲིམས་ནས་དགེ་འདུན་རྣམས་ཀྱི་ལྷུང་བཟེད་ཐ་ཤལ་གང་ཡིན་པ་དེ་ཉིད་ཇི་སྲིད་མ་ཆག་གི་བར་དུ་བཅང་དགོས་པ་ཡིན་ནོ། །ལྷུང་བཟེད་འབྲེལ་མེད་འབྲིམ་པོ་བསྐོ་བའི་ཚུལ་ནི་དགེ་སློང་འགྲོ་བ་བཞི་དང་བྲལ་བ། ལྷུང་བཟེད་འབྲེལ་མེད་འབྲིམ་པ་དང་བྲིམས་པ་ཤེས་པ་སྟེ་ཆོས་ལྔ་ལྡན་དེ་ལ། དགེ་སློང་མིང་འདི་ཞེས་བགྱི་བ་ཁྱོད་དགེ་འདུན་ལ་ལྷུང་བཟེད་འབྲེལ་མེད་འབྲིམ་པ་སྤྲོའམཞེས་དྲིས་ནས། སྤྲོ་ཞེས་ཟེར་ན་གསོལ་གཉིས་ཀྱི་ཆོ་གས་བསྐོ་བར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་གཅིག་གི་གསོལ་བའི་ལས་འདི་ལྟར་བྱ་སྟེ། འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་ལ་ལྷུང་བཟེད་འབྲེལ་མེད་འབྲིམ་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱི་དགེ་སློང་མིང་འདི་ཞེས་བགྱི་བ་དགེ་འདུན་ལ་ལྷུང་བཟེད་འབྲེལ་མེད་འབྲིམ་པར་བསྐོའོ། །འདི་ནི་གསོལ་བའོ། །
ལས་ནི། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་ལ་ལྷུང་བཟེད་འབྲེལ་མེད་འབྲིམ་པར་སྤྲོ་སྟེ། དེའི་སླད་དུ་དགེ་འདུན་གྱི་དགེ་སློང་མིང་འདི་ཞེས་བགྱི་བ་འདི་དགེ་འདུན་ལ་ལྷུང་བཟེད་འབྲེལ་མེད་འབྲིམ་པར་བསྐོ་ན་ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་འདུན་ལ་ལྷུང་བཟེད་འབྲེལ་མེད་འབྲིམ་པ་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས། དགེ་འདུན་གྱི་དགེ་སློང་མིང་འདི་ཞེས་བགྱི་བ་འདི་དགེ་འདུན་ལ་ལྷུང་བཟེད་འབྲེལ་མེད་འབྲིམ་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ཞེས་བརྗོད་དོ། །
དེ་ནས་བསྐོས་པའི་དགེ་སློང་དེས་དགེ་འདུན་ཐམས་ཅད་ཚོགས་པའི་དབུས་སུ། ཚེ་དང་ལྡན་པ་དག་སང་དགེ་འདུན་ལ་ལྷུང་བཟེད་འབྲེལ་མེད་འབྲིམ་པར་འགྱུར་གྱིས །ཁྱོད་ཅག་ནང་པར་གཎྜི་བརྡུངས་པ་ན་རང་རང་གི་ལྷུང་བཟེད་ཐོགས་ལ་དགེ་འདུན་གྱི་ནང་དུ་གཤེགས་པར་མཛོད་ཅིག །ཅེས་བསྒོ་བར་བྱའོ། །དགེ་འདུན་རྣམས་ཀྱིས་ཀྱང་རང་རང་གི་ལྷུང་བཟེད་བྱིན་རླབས་ཕྱུང་ཞིང་ཐོགས་ཏེ་དགེ་འདུན་གྱིས་ནང་དུ་འཇུག་པར་བྱའོ། །དེ་ནས་དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། ལྷུང་བཟེད་འབྲེལ་མེད་འབྲིམ་པའི་དགེ་སློང་གིས་ལྷུང་བཟེད་འབྲེལ་མེད་ཐོགས་ཏེ་རྒན་པའི་མཐའ་ལོགས་སུ་ཕྱག་འཚལ་ནས་དགེ་འདུན་གྱིས་གནས་བརྟན་གྱི་མདུན་དུ་འདུག་ཏེ་གནས་བརྟན། ལྷུང་བཟེད་འདི་ནི་ཤིན་ཏུ་གསལ་བ། དབྱིབས་ལེགས་པ། ལོངས་སྤྱད་པར་བཟོད་པ་ལགས་ཀྱིས། གལ་ཏེ་བཞེད་ན་སྒོམས་ཤིག །ཅེས་ཡོན་ཏན་ཇི་ལྟ་བ་བཞིན་དུ་འབྲེལ་པ་མེད་པའི་ལྷུང་བཟེད་ཀྱི་བསྔགས་པ་བརྗོད་དེ་དབུལ་བར་བྱའོ། །གནས་བརྟན་གྱིས་ཀྱང་གལ་ཏེ་འདོད་ན་བླང་བར་བྱའོ། །གནས་བརྟན་གྱིས་ལྷུང་བཟེད་དེ་བླངས་ནས་གནས་བརྟན་གཉིས་པ་ལ་དབུལ་བར་བྱའོ། །དེ་བཞིན་དུ་གསར་བུ་གཉིས་པའི་ལྷུང་བཟེད་གང་ཡིན་པ་དེ་དགེ་འདུན་གྱི་གསར་བུ་ལ་དབུལ་བར་བྱའོ། །
གལ་ཏེ་གནས་བརྟན་གྱིས་ལྷུང་བཟེད་དེ་མ་བླངས་ན་གནས་བརྟན་གཉིས་པ་སོགས་ལ་དབུལ་བར་བྱའོ། །གནས་བརྟན་གསུམ་པས་བླངས་པའི་ཚེ། གནས་བརྟན་སྔ་མ་དེས་སླར་ཡང་སློང་བར་བྱེད་ན་སློང་བའི་ཚིག་དང་པོ་དང་གཉིས་པ་ལ་སྦྱིན་པར་མི་བྱ། གསུམ་པ་ལ་སྦྱིན་པར་བྱ་ཞིང༌། དེའི་ཚེ། གནས་བརྟན་གྱིས་སྔར་མ་བླངས་ཤིང་རྗེས་ནས་བླངས་པའི་འདུལ་བ་དང་འགལ་བའི་ལྟུང་བ་བཤགས་པར་བྱའོ། །དེ་ལྟར་དགེ་སློང་གི་འདུས་པ་དེའི་ལྷུང་བཟེད་ཐ་མར་གྱུར་པ་གང་ཡིན་པ་དེ་ལྷུང་བཟེད་ལྷག་པོ་སློང་བའི་དགེ་སློང་དེ་ལ་གཏད་དེ། དགེ་སློང་ཁྱོད་ཀྱིས་ལྷུང་བཟེད་འདི་བྱིན་གྱིས་བརླབས་པར་མི་བྱ་བཏང་བར་མི་བྱ། གཞན་ལ་སྦྱིན་པར་མི་བྱ་བར་ཆགས་པའི་མཐར་ཐུག་གི་བར་དུ་ཁད་ཀྱི་ལ་བུ་དལ་བུས་སྤྱད་པར་བྱའོ། །ཞེས་སྦྱིན་པར་བྱའོ། །ལྷུང་བཟེད་འབྲེལ་མེད་འཆང་བའི་དགེ་སློང་གི་ཀུན་ཏུ་སྤྱད་པའི་ཆོས་ནི་འདི་ལྟ་སྟེ། དགེ་སློང་དེས་ལྷུང་བཟེད་ཀྱིས་སྣོད་གཉིས་བྱས་ཏེ་བཟང་པོ་གང་ཡིན་པ་དེར་ལྷུང་བཟེད་འབྲེལ་མེད་གཞུག་པར་བྱ། གཅིག་ཤེས་སུ་ལྷུང་བཟེད་བྱིན་གྱིས་བརླབས་པ་དེ་གཞུག་པར་བྱའོ། །ལྷུང་བཟེད་དེ་གཉིས་ཀ་ཐོགས་ཏེ་བསོད་སྙོམས་ལ་འཇུག་པར་བྱ་ཞིང༌། གལ་ཏེ་འབྲས་ཆན་སྐམ་པོ་རྙེད་ན་ལྷུང་བཟེད་འབྲེལ་པ་མེད་པས་བླང་བར་བྱའོ། །འབྲས་ཆན་གཤེར་བ་རྙེད་ན་ལྷུང་བཟེད་བྱིན་གྱིས་བརླབས་པས་བླང་བར་བྱའོ། །གཙུག་ལག་ཁང་དུ་འོངས་ནས་དཀྱིལ་འཁོར་བྱས་ཏེ་ལྷུང་བཟེད་འབྲེལ་མེད་མདུན་དུ་བཞག་ནས་ལྷུང་བཟེད་བྱིན་གྱིས་བརླབས་པར་བཟའ་བར་བྱའོ། །ཟོས་ཟིན་ནས་བྱི་དོར་དང༌། ཁ་ཟས་འབར་བའི་དྲིལ་ཕྱི་བྱ་བ་ཡང་དང་པོར་ལྷུང་བཟེད་འབྲེལ་པ་མེད་པ་ལ་བྱ་ཞིང༌།
དེའི་འོག་ཏུ་ལྷུང་བཟེད་བྱིན་གྱིས་བརླབས་པ་ལ་བྱའོ། །བཀྲུ་བ་དང༌། སྐམ་པ་དང༌། གཅི་བས་དྲུད་པ་ཡང་རིམ་པ་དེ་བཞིན་དུ་བྱའོ། །དེ་བཞིན་དུ་ཁུང་དུ་འཇོག་པ་དང༌། བསྲེག་བརླན་དང༌། རང་གི་ཁྱེར་བ་དང༌། གཞན་ལ་བསྐུར་བ་སོགས་བཟང་བ་གང་ཡིན་པ་དེ་ལྷུང་བཟེད་འབྲེལ་མེད་ལ་བྱ་ཞིང༌། ངན་པ་གང་ཡིན་པ་དེ་ལྷུང་བཟེད་བྱིན་གྱིས་བརླབས་པ་ལ་བྱ་བ་ཡིན་ནོ། །འདི་ནི་ལྷུང་བཟེད་ལྷག་པོ་འཆང་བ་པོའི་ཆད་པའི་ལས་ཡིན་ཏེ། ཚུལ་ཁྲིམས་ཡང་དག་པར་རྗེས་སུ་བསྲུང་བ་པོས་ཇི་སྲིད་འཚོའི་བར་དུ་བཅང་བར་བྱའོ། །དེས་ན་རང་གི་ཡོ་བྱད་ལ་ཧ་ཅང་ཆགས་པ་དང༌། ཡོ་བྱད་མང་པོ་བསགས་པར་མི་བྱ་སྟེ། དང་པོར་གསོག་པ་དང༌། བར་དུ་བསྲུང་བ་དང༌། མཐར་བརླག་པ་ལ་སོགས་པའི་སྡུག་བསྔལ་གྱི་རང་བཞིན་ཡིན་པའི་ཕྱིར། དཔེར་ན། ལུང་ལས། དགེ་སློང་ཞིག་ལ་ལྷུང་བཟེད་བྱ་རོག་གི་མིག་འདྲ་བ་ཞིག་ཡོད་པ་ལ། ཆགས་བཞིན་པར་ཚེའི་དུས་བྱས་པ་ལས་རྣམ་སྨིན་གྱིས་ལུས་གསུམ་ལ་མེ་གཅིག་ཅར་དུ་འབར་བར་གསུངས་པ་བཞིན་ནོ། །
གཉིས་པ་ཞར་ལ་ཤན་རྡེགས་ཚུལ་ལགསུམ། ལྷུང་བཟེད། གསོ་དང༌། སྨན་རྣམས་ལ་བརྟེན་པའི་ལྟུང་བ་ལས། དང་པོ་ལྷུང་བཟེད་ལ་རང་སྟོབས་ཀྱིས་བསྐྱེད་པའི་ལྟུང་བ་དང༌། ཤན་སྟོབས་ཀྱིས་བསྐྱེད་པའི་ལྟུང་བ་གཉིས་སུ་ཡོད་ཅིང༌། དང་པོ་ལྷུང་བཟེད་ཀྱི་ལྟུང་བ་གཉིས་ལས། དང་པོ་ནི།
བཅས་ལྡན་དགེ་སློང་གིས་ལྷུང་བཟེད་བྱིན་གྱིས་མ་བརླབས་པར་ཞག་བཅུ་བཅངས་ཏེ་བཅུ་གཅིག་གི་སྐྱ་རེང་ཤར་བའི་ཚེ་སྤངས་པའི་ལྟུང་བྱེད་འབྱུང་བ་ལྟ་བུའོ། །
གཉིས་པ་ཤན་སྟོབས་ཀྱིས་བསྐྱེད་པའི་ལྟུང་བ་ལ། ལྟུང་ཤན་ཁྱད་པར་ཅན་དང༌། ཁྱད་པར་ཅན་མ་ཡིན་པ་གཉིས་ལས། དང་པོ་༼ལྟུང་ཤན་ཁྱད་པར་ཅན་༽ལ། དུས་མཉམ་པ་དང༌། མི་མཉམ་པ་གཉིས་ལས། དང་པོ་༼དུས་མཉམ་པ་༽ནི།
དགེ་སློང་གི་ཚེས་གཅིག་ལ་ལྷུང་བཟེད་གཉིས་རྙེད་པ་ལས། གཅིག་བྱིན་གྱིས་བརླབས། གཅིག་བྱིན་གྱིས་མ་བརླབས་པའི་ཚེ་ཞག་བཅུ་གཅིག་པའི་སྐྱ་རེང་ཤར་བའི་ཚེ་བྱིན་གྱིས་མ་བརླབས་པས་རང་སྟོབས་ཀྱིས་དང༌། བྱིན་གྱིས་བརླབས་པས་ཤན་སྟོབས་ཀྱིས་ཞག་བཅུ་འཆང་སྤང་བསྐྱེད་པ་ཡིན་ནོ། །
གཉིས་པ་༼མི་མཉམ་པ་༽ནི།
ཚེ་གཅིག་ལ་ལྷུང་བཟེད་རྙེད་པ་བྱིན་གྱིས་མ་བརླབས་པར་བཅངས། ཚེས་གཉིས་ནས་བཅུའི་བར་ལ་གང་ཡང་རུང་བ་ལ་ལྷུང་བཟེད་གཅིག་རྙེད་པ་བྱིན་གྱིས་བརླབས་ཏེ་བཅངས་པ་ལས་ཚེས་བཅུ་གཅིག་གི་སྐྱ་རེང་ཤར་བའི་ཚེ་སྔ་མས་རང་སྟོབས་དང༌། ཕྱི་མས་ཤན་སྟོབས་ཀྱིས་ཞག་བཅུ་འཆང་སྤང་བསྐྱེད་པ་ལྟ་བུའོ། །
གཉིས་པ་༼ཁྱད་པར་ཅན་མ་ཡིན་པ་༽ནི།
ཚེས་གཅིག་ལ་ལྷུང་བཟེད་རྙེད་པ་བྱིན་གྱིས་མ་བརླབས་པར་བཅངས། ཚེས་གཉིས་ནས་བཅུའི་བར་ལ་ལྷུང་བཟེད་རྙེད་པ་ཡང་བྱིན་གྱིས་མ་རླབས་པར་བཅངས་ཏེ། བཅུ་གཅིག་པའི་སྐྱ་རེང་ཤར་བའི་ཚེ་སྔ་མ་རང་སྟོབས་དང་ཕྱི་མས་ཤན་སྟོབས་ཀྱིས་ཞག་བཅུ་འཆང་སྤངས་བསྐྱེད་པ་ལྟ་བུའོ། །
གཉིས་པ་གསོ་ལ་བརྟེན་པའི་ཤན་རྡེགས་ཚུལ་ལ། གསོ་ལ་ཞག་བཅུ་པའི་གསོ་དང༌། ཟླ་འཇོག་གི་གསོ་གཉིས་ཡོད་པ་ལས། དང་པོ་༼གསོ་ལ་ཞག་བཅུ་པའི་གསོ་༽ནི།
ཞག་བཅུ་པའི་གསོ་ཕན་ཚུན་དུ་ཤན་རྡེག་ཚུལ་ནི་ལྷུང་བཟེད་དང་འདྲ་ལ།
གཉིས་པ་ཟླ་འཇོག་གི་གསོ་ཤན་རྡེག་ཚུལ་ལ་དྲུག །ཞག་ཤན་ཁྱད་པར་ཅན་ཡིན་པ་དང༌། མ་ཡིན་པ་དང༌། རིས་ལྡོག་ཅིང་ཤན་རྡེག་པ་དང༌། རིས་ལྡོག་ཅིང་ཤན་མི་རྡེག་པ་དང༌། ཤན་རྡེག་ལ་རིས་མི་ལྡོག་པ་དང༌། ཤན་ཡང་མི་རྡེག་རིས་ཀྱང་མི་ལྡོག་པའི་མུ་ལས། དང་པོ་༼ཞག་ཤན་ཁྱད་པར་ཅན་ཡིན་པ་༽ནི།
ཞག་ཤན་ཁྱད་པར་ཅན་ནི་ཚེས་གཅིག་ལ་ཁ་གསོག་གི་གསོ་གཉིས་རྙེད་པ་གཅིག་བྱིན་གྱིས་བརླབས། གཅིག་བྱིན་གྱིས་མ་བརླབས་པར་བཅངས་ཏེ་ཞག་པོ་གཅིག་པའི་སྐྱ་རེང་ཤར་བའི་ཚེ་གཅིག་གིས་རང་སྟོབས་དང༌། གཅིག་ཤོས་ཀྱི་ཤན་སྟོབས་ཀྱི་ཟླ་འཇོག་གི་སྤང་ལྟུང་བསྐྱེད་པ་ལྟ་བུའོ། །
གཉིས་པ་ཞག་ཤན་ཁྱད་པར་ཅན་མ་ཡིན་པ་ནི།
ཚེས་གཅིག་ལ་ཁ་གསོག་གི་གོས་རྙེད་པ་བྱིན་གྱིས་མ་བརླབས་པར་བཅངས། ཚེས་གཉིས་ནས་གནམ་གང་གི་བར་གང་ཡང་རུང་བ་ལ་ཁ་གསོག་གི་གོས་རྙེད་པ་ཡང་བྱིན་གྱིས་མ་བརླབས་པར་བཅངས་ཏེ། སྔ་མས་ཞག་པོ་གཅིག་པའི་སྐྱ་རེང་ཤར་བའི་ཚེ་གོས་སྔ་ཕྱི་གཉིསཔ་ལྟ་བུའོ། །རིགས་པས་ཤེས་པར་བྱའོ། །
གསུམ་པ་མུ་དང་པོ་ནི།
ཚེས་གཅིག་ལ་ཁ་གསོག་གི་གོས་རྙེད་པ་བྱིན་གྱིས་མ་བརླབས་པར་བཅངས། ཚེས་གཉིས་ནས་བཅུའི་བར་ལ་ཁ་བསྐོངས་ཀྱི་གོས་རྙེད་པ་བྱིན་གྱིས་མ་བརླབས་པར་བཅངས་ཏེ་བཅུ་གཅིག་པའི་སྐྱ་རེང་ཤར་བའི་ཚེ་གཉིས་ཀས་སྤང་ལྟུང་བསྐྱེད་པ་ལྟ་བུའོ། །དེ་ཡང་རིས་ལྡོག་སྟེ་ཟླ་བ་པའི་གོས་ཞག་བཅུ་པའི་གོས་སུ་ལོག་པའི་ཕྱིར། ཤན་རྡེག་པ་ཡིན་ཏེ། རང་སྟོབས་ཀྱི་ཞག་བཅུ་མ་ལོན་ཡང་ཤན་སྟོབས་ཀྱིས་ལོན་པར་བྱས་པའི་ཕྱིར་རོ། །
བཞི་པ་མུ་གཉིས་པ་ནི།
ཚེས་གཅིག་ལ་ཁ་གསག་གི་གོས་རྙེད་པ་བྱིན་གྱིས་མ་བརླབས་པར་བཅངས་ཚེས་གཅིག །བཅུ་གཅིག །ཉེར་གཅིག་རྣམས་ལ་ཁ་སྐོང་གི་རེ་བའི་ཚད་དུ་ཆོག་པ་ཞིག་རྙེད་པ་ཡང༌། བྱིན་གྱིས་མ་བརླབས་པར་བཅངས་ཏེ། ཞག་བཅུ་གཅིག་དང་ཉེར་གཅིག །སོ་གཅིག་པའི་སྐྱ་རེངས་ཤར་བའི་ཚེ་གཉིས་ཀས་སྤངས་ལྟུང་བསྐྱེད་པ་ལྟ་བུའོ། །རིས་ལོག་པ་ཡིན་ཏེ། ཟླ་བ་པའི་གོས་ཞག་བཅུ་པའི་གོས་སུ་ལོག་པའི་ཕྱིར། ཤན་རྡེག་པ་མ་ཡིན་ཏེ། ཤན་རྡེག་མ་དགོས་པར་རང་སྟོབས་གྱིས་ཞག་བཅུ་འཆང་སྤང་བསྐྱེད་པའི་ཕྱིར།
ལྔ་པ་མུ་གསུམ་པ་ནི།
ཚེས་གཅིག་ལ་ཁ་གསག་གི་གོས་གཅིག་བརྙེད་པ་བྱིན་གྱིས་མ་བརླབས་པར་བཅངས། ཚེས་གཉིས་ནས་གནམ་གང་གི་བར་ལ་ཁ་གསག་གི་གོས་རྙེད་པ་ཡང་བྱིན་གྱིས་མ་བརླབས་པར་བཅངས་ཏེ། སོ་གཅིག་པའི་སྐྱ་རེང་ཤར་བའི་ཚེ་གཉིས་ཀས་ཟླ་འཇོག་གི་སྤང་ལྟུང་བསྐྱེད་པ་ལྟ་བུའོ། །ཤན་རྡེག་པ་ཡིན་ཏེ། ཕྱི་མས་རང་སྟོབས་ཀྱིས་ཞག་སུམ་ཅུ་མ་ལོན་ཡང་སྔ་མའི་ཤན་སྟོབས་ཀྱིས་ཞག་སུམ་ཅུ་ལོན་པར་བྱས་པའི་ཕྱིར། རིས་མི་ལྡོག་སྟེ་གཉིས་ཀ་ཡང་ཟླ་བ་པའི་རིས་སུ་གནས་པའི་ཕྱིར།
དྲུག་པ་མུ་བཞི་པ་ནི་།
ཤེས་པར་སླའོ། །ཞག་ཤན་ཁྱད་པར་ཅན་ལ་ཤན་བརྡེག་བྱ་དང་རྡེག་བྱེད་དང༌། དུས་མཉམ་པ་དང་མི་མཉམ་པ་གཉིས་ཀ་ཡོད། ཁྱད་པར་ཅན་མ་ཡིན་པ་ལ་དུས་མཉམ་པ་མེད་ཅིང༌། ཤན་བརྡེག་བྱ་རྡེག་བྱེད་ལས་སྔ་མ་ནི་མི་སྲིད་དོ། །ཤན་ལ་ཞག་དང་ལྟུང་ཤན་ནམ་སྤང་ལྟུང་དེ་ཕྱིར་བཅོས་བྱེད་པའི་ཚེ་ལྟུང་བ་བྱུང་བ་ནས་གཟུང་ཡོ་བྱད་གསར་པ་རྙེད་ཚད་ཞག་གཅིག་གི་སྤང་བྲལ་སྔོན་དུ་བཏང་དགོས་པ་ཡིན་ཏེ། ལྟུང་བ་གང་ལ་རྟེན་ནས་བྱུང་བའི་དངོས་པོ་དེ་སྤང་དགོས་པའི་ཤན་དང་ཡོ་བྱད་གཞན་རྣམས་ལའང་ཞུགས་སྤང་ཤན་གཉིས་ལས་མ་གསུངས་ཀྱང་བྱིན་གྱིས་མ་བརླབས་པའི་ཤན་ཞེས་པ་ཡང་ཐོག་པ་འདྲ་སྟེ། ཚེ་གཅིག་ལ་ཞག་བཅུའི་གསོ་གཉིས་རྙེད་པ་གཅིག་བྱིན་གྱིས་མ་བརླབས། གཅིག་ཤོས་བྱིན་གྱིས་བརླབས་ཏེ་བཅངས་པ་ལས། ཚེས་བཅུ་གཅིག་པའི་སྐྱ་རེང་ཤར་བའི་ཚེ་གཉིས་ཀས་སྤང་ལྟུང་བསྐྱེད་པས་ཤན་རྡེག་པར་བཤད་ཅིང༌། དེའི་ཚེ་ཞག་ཤན་དང་ལྟུང་ཤན་གང་ཡང་མ་བྱུང་བའི་ཕྱིར། ཤན་རྡེག་ཚུལ་འདི་ལུང་ན་ཧ་ཅང་འཐོར་ནས་ཡོད་ཀྱང༌། མདོ་རྩ་བར། བྱིན་གྱིས་བརླབས་པ་དང་མ་འབྲེལ་བ་ལའོ། །འབྲེལ་ཀྱང་རྗེས་སུ་ཞུགས་པ་དང་བཅས་པ་ལའོ། །འདི་ལ་གཞན་ཡོད་ན་བྱིན་གྱིས་མ་བརླབས་པ་དེའི་མཐའ་ཚུན་ཆད་ནས་སོ། །ཞེས་པ་ཙམ་ལ་བརྟེན་ནས་འདིར་ནི་མདོར་བསྡུས་པ་ཡིན་ནོ་ཤན་ཞེས་བྱ་བ་ནི་ཤུགས་ཡིན་ལ། རྡེག་པ་ཞེས་བྱ་བ་ནི་འདྲེས་པའི་རྒྱབ་པའི་གོ་བ་ཡིན་ནོ། །
གསུམ་པ་སྨན་ལ་བརྟེན་པའི་ལྟུང་བ་སྐྱེད་ཚུལ་དང་ཤན་རྡེགས་ཚུལ་རྣམས་ནི།
འོག་དེ་ཉིད་ཀྱི་སྐབས་སུ་འཆད་པར་འགྱུར་རོ། །
བཅུ་གཅིག་པ་དགེ་འདུན་གྱི་རྙེད་པ་གང་ཟག་གཅིག་པུས་བྱིན་གྱིས་བརླབ་པའི་ཆོ་ག་ནི།
བཅས་ལྡན་དགེ་སློང་གིས་དགེ་འདུན་ནམ་གང་ཟག་གཞན་ལ་བསྔོས་པའི་གསོ་དང་ལྷུང་བཟེད་ལ་སོགས་པ་བཟའ་བཏུང་མ་ཡིན་པའི་རྙེད་པ་རང་ཉིད་ལ་བསྒྱུར་བར་བྱས་སྟེ། གཞི་བསམ་སྦྱོར་བ་མཐར་ཐུག་གི་ཡན་ལག་ཚང་ན་དངོས་བསྒྱུར་གྱི་ལྟུང་བར་འགྱུར་བ་ཡིན་ནོ། །དེས་མཚོན་ནས་ཤར་ཕྱོགས་ཀྱི་གཙུག་ལག་ཁང་དང་དགེ་འདུན་ལ་བསྔོས་པ་ནུབ་ཕྱོགས་ཀྱི་དེ་དང་དེ་ལ་མི་བསྒྱུར། གཙུག་ལག་ཁང་གཅིག་གི་ཡང་ཟླ་བ་ལ་བསྔོས་པ་གདུང་མ་ལ་མི་བསྒྱུར། དེ་བཞིན་གཤེགས་པའི་སྐུ་གསུང་ཐུགས་ཀྱི་རྟེན་དེ་དང་དེ་ལ་བསྔོས་པ་གཞན་དང་གཞན་དུ་མི་བསྒྱུར། འོན་ཀྱང་བྱང་ཆུབ་ཆེན་པོའི་མཆོད་རྟེན། ཆོས་ཀྱི་འཁོར་ལོ་བསྐོར་བ་ཆོ་འཕྲུལ་བསྟན་པ། ལྷ་ལས་བབས་པའི་མཆོད་རྟེན་རྣམས་ནི་རྙེད་པ་ཕན་ཚུན་དུ་བསྒྱུར་ཀྱང་ཉེས་པ་མེད་དོ། །གོས་སུ་མ་ཟད་ཟས་ཀྱི་རྙེད་པ་ལ་ཡང་དངོས་བསྒྱུར་བྱར་མི་རུང་སྟེ། མདོ་རྩ་བ་ལས། ཁམ་ཚངས་གཅིག་ཟ་བ་པོ་རྣམ་པར་མ་སྤྱད་པར་རྣམ་པར་གཞག་པར་བྱའོ། །ཞེས་དང༌། ལུང་ལས། དགེ་སློང་དགོན་པ་པས་བྱ་རོག་ལ་བསྔོས་པའི་ཟས་ཝ་ལ་བྱིན་པས་དགེ་སློང་ལ་ཆོམ་རྐུན་པའི་གནོད་པ་བྱུང་བར་གསུངས་པ་བཞིན་ནོ། །
འོ་ན་དགེ་འདུན་གྱིས་རྙེད་པ་གང་ཟག་གི་བྱིན་གྱིས་རློབ་ཏུ་རུང་ཡང་མི་རུང་བར་འགྱུར་རོ་ཞེ་ན། དེའི་སྐྱོན་མེད་དེ། ལུང་ཞུ་བ་ལས། གནས་གང་ན་དགེ་སློང་གཅིག་པུ་ཞིག་གནས་པ་དེར་སྦྱིན་བདག་གིས་དགེ་འདུན་གྱི་ཕྱིར་རྙེད་པ་འབུལ་བར་བྱེད་ན་དགེ་སློང་དེ་གཅིག་པུས་རྙེད་པ་དེ་བྱིན་གྱིས་བརླབ་པར་བྱའོ། །བྱིན་གྱིས་མི་རློབ་པར་བདག་གིར་བྱེད་ན་ཉེས་བྱས་སུ་འགྱུར་རོ། །ཞེས་གང་ཟག་གཅིག་པུས་ཀྱང་དགེ་འདུན་གྱིས་རྙེད་པ་བྱིན་གྱིས་བརླབ་ཏུ་རུང་བར་གསུངས་པའི་ཕྱིར། དེའི་སྔགས་ཚིག་ནི། བདག་གནས་འདི་ན་གཅིག་པུར་གནས་དེ་དགེ་འདུན་ལ་གོས་ཀྱི་རྙེད་པ་འདི་བྱུང་བ་བདག་གིས་ཉམས་སུ་བླངས་སོ། །དུས་སུ་བྱིན་གྱིས་བརླབ་བོ། །ཞེས་ལན་གསུམ་དུ་སེམས་བསྐྱེད་པར་བྱ་ཞིང་ཚིག་ཏུ་ཡང་བརྗོད་པར་བྱའོ། །
བཅུ་གཉིས་པ་གཙུག་ལག་ཁང་ཐ་དད་པ་གཉིས་ཀྱི་རྙེད་པ་ཐུན་མོང་དུ་བྱེད་པའི་གསོལ་གཉིས་ཀྱི་ཆོ་ག་ནི།
གཙུག་ལག་ཁང་དེའི་བདག་པོ་བཅོམ་མམ་ཤིའམ་སྤྱུགས་སམ་བཅིངས་ན། དགེ་སློང་དེས་གཙུག་ལག་ཁང་དེ་ཡལ་བར་མི་འདོར་བར་དགེ་སློང་གང་གཙུག་ལག་ཁང་དེ་ལ་རྗེས་སུ་ཆགས་པ་ཤས་ཆེན་ཡོད་པ་དེ་བསྲུངས་མར་བཞག་ཅིང༌། དེར་དགེ་འདུན་དང་སྦྱིན་བདག་དུས་སུ་མ་ལྷགས་ན་དགེ་སློང་དེས་ལོ་ལྔ་ནི་བསོད་སྙོམས་ཀྱི་འདའ་བར་བྱའོ། །ལོ་གཞན་ལྔ་ནི་ཉེ་འཁོར་གྱི་གཙུག་ལག་ཁང་དང་ལྷག་གི་རྙེད་པ་ཐུན་མོང་དུ་བྱས་པས་འདའ་བར་བྱ་ཞིང༌། གཙུག་ལག་ཁང་དེ་དང་ཉེ་འཁོར་གྱི་གཙུག་ལག་ཁང་དེ་གཉིས་རྙེད་པ་ཐུན་མོང་ལ་གསོ་སྦྱོང་ནི་ཐ་དད་པར་བྱ་བའི་ཆོ་ག་ནི་འདི་ལྟ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་དགེ་སློང་གཅིག་གི་གསོལ་བ་དང་ལས་འདི་ལྟར་བྱ་སྟེ། འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། གཙུག་ལག་ཁང་འདིའི་གཙུག་ལག་ཁང་གི་བདག་པོ་བཅོམ་མམ། བཅིངས་སམ། གུམ་མམ། སྤྱུགས་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་གཙུག་ལག་ཁང་འདི་དང་ཕ་བའི་ལོ་ལྔར་རྙེད་པ་ནི་ ཐུན་མོང་བ། གསོ་སྦྱོང་ནི་ཐ་དད་དུ་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་ཞེས་པ་ནས་ཕྱུགས་དེའི་བར་གསོལ་བ་བཞིན་དེའི་སླད་དུ་དགེ་འདུན་གྱིས་གཙུག་ལག་ཁང་འདི་དང་ཕ་བིའི་ལོ་ལྔར་རྙེད་པ་ནི་ཐུན་མོང་བ། གསོ་སྦྱོང་ནི་ཐ་དད་དུ་མཛད་ཀྱི། ཚེ་དང་ལྡན་པ་གང་དག་གཙུག་ལག་ཁང་འདི་དང་ཕ་བིའི་ལོ་ལྔར་རྙེད་པ་ནི་ཐུན་མོང་བ། གསོ་སྦྱོང་ནི་ཐ་དད་དུ་མཛད་པར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཞིག །
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་གཙུག་ལག་ཁང་འདི་དང་ཕ་བའི་ལོ་ལྔར་རྙེད་པ་ནི་ཐུན་མོང་བ། གསོ་སྦྱོང་ནི་ཐ་དད་དུ་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ཞེས་སོ། །
བཅུ་གསུམ་པ་གནས་ངན་ལེན་བརྗོད་པ་པོ་བསྐོ་བའི་གསོལ་གཉིས་ཀྱི་ཆོ་ག་ནི།
བཅས་ལྡན་དགེ་སློང་གིས་དགེ་སློང་གི་རྟེན་ལ་ཕམ་ལྷག་གང་རུང་གིས་ལྟུང་བ་བྱུང་བ་ཡུལ་བསྙེན་པར་མ་རྫོགས་པ་བདེན་པ་མ་མཐོང་བའི་གང་ཟག་ལ་བརྗོད་པ་གནས་ངན་ལེན་བརྗོད་པའི་ལྟུང་བྱེད་དུ་གསུངས་པ་ལས། འོ་ན་དགེ་སློང་ལ་གནས་ངན་ལེན་བྱུང་བ་བསྙེན་པར་མ་རྫོགས་པའི་ཡུལ་ལ་གཏན་ནས་མི་བརྗོད་དམ་ཞེ་ན། དགེ་སློང་འཕྲལ་བ་དང་དགེ་སློང་མ་གསལ་བ་ལྟ་བུ་སྡིག་པ་ཅན། ཁྱིམ་པ་ཐམས་ཅད་མ་དད་པར་བྱས་ཏེ། དགེ་སློང་དང་དགེ་སློང་མ་དེ་གཉིས་ཀྱིས་དགེ་འདུན་ཐམས་ཅད་ཀྱི་ཚོད་འཛིན་པར་བྱེད་པའི་ཚེ། དགེ་སློང་འདི་དང་དགེ་སློང་མ་འདི་ནི་གནས་ངན་ལེན་ཀུན་ཏུ་སྤྱོད་པ་ཡིན་གྱིས། ཁྱོད་ཅག་དགེ་སློང་འདི་དང་དགེ་སློང་མ་འདིས་དགེ་འདུན་ཐམས་ཅད་ཀྱི་ཚོད་འཛིན་པར་མ་བྱེད་ཅིག །ཅེས་གནས་ངན་ལེན་བྱེད་པ་པོ་བསྐོ་དགོས་པ་ཡིན་ནོ། །
དེ་བསྐོ་བའི་ཚུལ་ནི་གནས་ངན་ལེན་བརྗོད་པ་པོའི་དགེ་སློང་ཆོས་༼འདུན་སོགས་བཞི་དང་བྲལ་ཞིང་གོ་བར་བྱས་པ་དང་མ་བྱས་པའི་ཁྱིམ་ཤེས་པ་སྟེ་ལྔའོ།༽ལྔ་ལྡན་ཞིག་ལ་གནས་ངན་ལེན་བརྗོད་པར་སྤྲོ་བ་དྲིས་ནས་གལ་ཏེ་སྤྲོ་ཞེས་ཟེར་ན། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་དགེ་སློང་གཅིག་གི་གསོལ་བའི་ལས་འདི་ལྟར་བྱ་སྟེ། འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འདི་དང་དགེ་སློང་མ་འདི་ཅི་ནས་ཀྱང་སྐྱེ་བོ་ཕལ་པོ་ཆེའི་ཚོགས་མ་དད་པར་རིག་པར་འགྱུར་བ་དེ་ལྟ་དེ་ལྟར་ཁྱིམ་རྣམས་སུ་བརྗོད་པར་བགྱིད་དེ། དགེ་སློང་མིང་འདི་ཞེས་བགྱི་བ་འདིས། དགེ་སློང་འདི་དང་དགེ་སློང་མ་འདི་ཁྱིམ་རྣམས་སུ་སོ་སོ་གོ་བར་བགྱི་བར་སྤྲོ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་ཁྱིམ་རྣམས་སུ་སོ་སོ་གོ་བར་བགྱི་བར་བསྐོས་ལགས་ཏེ། དགེ་སློང་འདི་དང་དགེ་སློང་མ་འདི་ཁྱིམ་རྣམས་སུ་སོ་སོར་གོ་བར་བགྱིད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་ཞེས་པ་ནས། བགྱི་བར་སྤྲོ་སྟེ། ཞེས་པའི་བར་གསོལ་བ་བཞིན་བྱས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་ཁྱིམ་རྣམས་སོ་སོར་གོ་བར་བགྱི་བར་བསྐོས་ཏེ། དགེ་སློང་མིང་འདི་ཞེས་བགྱི་བ་འདི། དགེ་སློང་འདི་དང་དགེ་སློང་མ་འདི་ཁྱིམ་རྣམས་སུ་སོ་སོར་གོ་བར་བགྱི་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་ཁྱིམ་རྣམས་སུ་སོ་སོར་གོ་བར་བགྱིད་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །
མཇུག་བསྡུད་ནི། དགེ་འདུན་གྱི་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་ཁྱིམ་རྣམས་སུ་སོ་སོར་གོ་བར་བགྱི་བར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །བསྐོས་པའི་དགེ་སློང་དེས་ཁྱིམ་རྣམས་སུ་འདི་སྐད་ཅེས་བརྗོད་པར་བྱ་སྟེ། ཚེ་དང་ལྡན་པ་གང་དག་ཁྱོད་ཉོན་ཅིག །ཁྱིམ་རྣམས་སུ་ཁྱིམ་སུན་འབྱིན་པར་བྱེད་པ་དང༌། གནས་རྣམས་སུ་གནས་སུན་འབྱིན་པར་བྱེད་པ་འདི་ལྟ་སྟེ། དཔེར་ན་འབྲས་སཱ་ལུའི་ཞིང་ཕུན་སུམ་ཚོགས་པ་ལ་སེར་བའི་འཁོར་ལོ་མི་བཟད་པ་བབ་ན་འདི་ལྟར་འབྲས་སཱ་ལུ་དེ་ཉིད་ཤིན་ཏེ་མ་དང༌། ཆུད་ཟ་བ་དང་ཚུལ་མ་ཡིན་པས་མ་རུང་པར་འགྱུར་བ། བུ་རམ་ཤིང་གི་ཤིང་ཕུན་སུམ་ཚོགས་པ་ལ་ནད་ཀྱི་རིགས་དམར་པོ་ཞེས་བྱ་བ་འབྱུང་ན། འདི་ལྟར་བུ་རམ་ཤིང་དེ་ཉིད་ཤིན་ཏེ་མ་དང༌། ཆུད་ཟ་བ་དང༌། ཚུལ་མ་ཡིན་པས་མ་རུང་པར་འགྱུར་བ་ལྟ་བུ་དག་ཀྱང་ཡོད་ཀྱི། ཚེ་དང་ལྡན་པ་དག །ཁྱེད་དགེ་སློང་འདི་དང་དགེ་སློང་མ་འདིས་བསྟན་པའི་ཚོད་མ་འཛིན་ཅིག །འདི་ལྟར་དགེ་སློང་འདི་དང་དགེ་སློང་མ་འདི་ནི་ཡོས་ཚིག་པ་བཞིན་དུ་ཆོས་འདུལ་བ་འདི་ལ་སྐྱེ་མི་རུང་བའི་ཆོས་ཅན་ཡིན་གྱིས། བཅོམ་ལྡན་འདས་དང༌། གནས་བརྟན་ཀུན་ཤེས་ཀཽཎྜི་ནྱ་དང༌། རླངས་པ་དང༌། རྟ་ཐུལ་དང་གྲགས་བྱིན་གྱིས་བར་དགེ་སློང་གནས་བརྟན་གནས་བརྟན་རྣམས་ལ་ལྟོས་ཤིག །ཅེས་བརྗོད་པར་བྱའོ། །
བཅུ་བཞི་པ་དགེ་འདུན་ཐམས་ཅད་ཀྱི་གནས་ངན་ལེན་བརྗོད་པའི་གསོལ་བ་འབའ་ཞིག་པའི་ལས་ནི།
ལུང་ལས། དགེ་སློང་གང་ཡང་ཁྱིམ་རྣམས་སུ་སོ་སོར་གོ་བར་བྱེད་པར་མི་སྤྲོ་བར་དགེ་འདུན་གྱིས་གསོལ་བ་འབའ་ཞིག་པའི་ལས་བྱས་ཏེ་ཁྱིམ་རྣམས་སུ་སོ་སོ་གོ་བར་བྱའོ། །ཞེས་གསུངས་པས། གསོལ་བ་འབའ་ཞིག་པའི་ལས་ནི་འདི་ལྟར་བྱ་སྟེ། གནས་མལ་བཤམས། གཎྜི་བརྡུངས། དྲིས་པའི་ཚིག་གིས་དགེ་སློང་རྣམས་ལ་ཡང་དག་པར་བསྒོ་ནས། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་དགེ་སློང་གཅིག་གིས་གསོལ་བའི་ལས་བྱའོ། །འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་འདི་དང་དགེ་སློང་མ་འདིས་ཅི་ནས་ཀྱང་སྐྱེ་བོ་ཕལ་པོ་ཆེའི་ཚོགས་མ་དད་པར་རིགས་པར་འགྱུར་བ་དེ་ལྟ་དེ་ལྟར་ཁྱིམ་རྣམས་སུ་སྤྱོད་པར་བགྱིས་ཀྱང༌། དགེ་སློང་མིང་འདི་ཞེས་བགྱི་བ་དང་དགེ་སློང་མ་མིང་འདི་ཞེས་བགྱི་བ་ཅི་ནས་ཀྱང་སྐྱེ་བོ་ཕལ་པོ་ཆེའི་ཚོགས་མ་དད་པར། རིག་པར་འགྱུར་བ་དེ་ལྟ་དེ་ལྟར་ཁྱིམ་རྣམས་སུ་སྤྱོད་པར་བགྱིས་ཀྱང༌། དགེ་སློང་འདི་དང་དགེ་སློང་མ་འདསི་ཁྱིམ་རྣམས་སུ་སོ་སོ་གོ་བར་བགྱིད་པར་སྤྲོ་བ་སུ་ཡང་མ་མཆིས་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་འདི་ན་དགེ་སློང་མ་འདི་ཅི་ནས་ཀྱང་སྐྱེ་བོ་ཕལ་པོ་ཆེའི་ཚོགས་མ་དད་པར་རིགས་པར་འགྱུར་བ་དེ་ལྟ་དེ་ལྟར་ཁྱིམ་རྣམས་སུ་སྤྱོད་པར་གང་གིས་མཐོང་ཞིང་གང་དུ་མཐོང་བ་དེས། ཁྱིམ་དེར། ཁྱོད་དགེ་སློང་འདི་དང་དགེ་སློང་མ་འདིས་བསྟན་པའི་ཚོད་མ་འཛིན་ཅིག །དགེ་སློང་འདི་དང་དགེ་སློང་མ་འདི་ནི་ཡོས་ཚིག་པ་བཞིན་དུ་ཆོས་འདུལ་བ་འདི་ལ་སྐྱེ་མི་རུང་བའི་ཆོས་ཅན་ཡིན་གྱི། བཅོམ་ལྡན་འདས་དགེ་སློང་གནས་བརྟན་གནས་བརྟན་རྣམས་ལ་ལྟོས་ཤིག་ཅེས་སོ་སོར་གོ་བར་བགྱིད་དུ་སྩལ་ཏོ། །འདི་ནི་གསོལ་བའོ། །
དེའི་འོག་ཏུ་དགེ་འདུན་ཐམས་ཅད་ཀྱིས་དགེ་སློང་དེ་དང་དགེ་སློང་མ་དེ་གཉིས་སོ་སོར་རིག་པའི་ཁྱིམ་དག་ཏུ་ནི་སོ་སོར་རིག་པར་བྱ་ཡིས། སོ་སོར་མ་རིག་པའི་ཁྱིམ་དག་ཏུ་ནི་སོ་སོར་གོ་བར་མི་བྱའོ། །
བཅོ་ལྔ་པ་དགེ་འདུན་གྱིས་ཞལ་ཏ་པ་ལ་ཆོས་གོས་སྦྱིན་པའི་གསོལ་བ་འབའ་ཞིག་པའི་ལས་ནི།
ལུང་ལས། དགེ་སློང་ཆོས་གོས་གསུམ་ངན་ཅིང་སྣམ་སྦྱར་ཡང་ཡོངས་སུ་རྙིངས་པ་ལ། དགེ་འདུན་གྱིས་གསོལ་བ་འབའ་ཞིག་པའི་ལས་ཀྱིས་རས་ཡུག་ཆེན་སྦྱིན་པར་བྱའོ། །ཞེས་གསུངས་པས། འདི་ལྟར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་དགེ་སློང་གཅིག་གིས་གསོལ་བའི་ལས་བྱ་སྟེ་འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དད་པ་དང་ལྡན་ཞིང་དགེ་བའི་བསམ་པ་ཅན་ཏེ། དགེ་འདུན་ལ་ཡང་ཆོས་ཀྱི་ཞལ་ཏ་བགྱིད་པའི་ལས་ལ་བརྩོན་པ་ལགས་ལ། དེས་སངས་རྒྱས་སམ། ཆོས་སམ། དགེ་འདུན་ནམ། ཡིད་འཐད་པའི་དགེ་སློང་རྣམས་ལ་མ་ཕུལ་བའམ་ཡོངས་སུ་མ་བཏང་བ་ཅི་ཡང་མ་མཆིས་ཏེ། དེས་དེ་ལྟ་བུར་ཕུལ་ཞིང་ཡོངས་སུ་བཏང་བས་ཆོས་གོས་གསུམ་ངན་ཅིང་སྣམ་སྦྱར་ཡོངས་སུ་རྙིངས་ལ། དགེ་འདུན་པ་ནི་རས་ཡུག་ཆེན་འབྱོར་བར་མངའ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱི་གནང་བར་མཛོད་ཅིག་དང༌། དགེ་འདུན་གྱིས་ཚེ་དང་ལྡན་པ་མིང་འདི་ཞེས་བགྱི་བ་ལ་རས་ཡུག་ཆེན་སྩལ་ཏེ། འདི་ནི་གསོལ་བའོ། །
དེ་ལྟར་དགེ་འདུན་གྱིས་གང་ཟག་ཆོས་གོས་གསུམ་ཤིན་ཏུ་ངན་པ་ལ། གསོལ་བ་འབའ་ཞིག་པའི་ལས་ཀྱི་རས་ཡུག་ཆེན་སྦྱིན་པ་ལ་ཐེ་བཞིན་དུ། དེའི་འོག་ཏུ་དགེ་འདུན་གྱི་རྙེད་པ་གང་ཟག་གཤེ་ངོར་བྱེད་དོ་ཞེས་བརྗོད་ན་གཞི་བསམ་སྦྱོར་བ་མཐར་ཐུག་གི་ཡན་ལག་རྣམས་ཚང་བའི་ཚེ་གཤེ་ངོར་བྱེད་པའི་ལྟུང་བྱེད་དུ་འགྱུར་བ་ཡིན་ནོ། །
བཅུ་དྲུག་པ་ངོ་བོར་འཕྱ་བ་དམན་པའི་གྲངས་སུ་གཞུག་པའི་ཆོ་ག་ནི།
བཅས་ལྡན་དགེ་སློང་གིས་དགེ་འདུན་གྱི་ཞལ་ཏ་པར་བསྐོས་པའི་གང་ཟག་བཅུ་གཉིས་པོ་གང་རུང་ཆོས་དྲུག་༼བསྙེན་རྫོགས་ཀྱི་སྡོམ་པ་རྣམ་དག་དང་ལྡན་པ། མཚན་ཉིད་དང་ལྟ་བ་མཐུན་པ། ཐ་སྙད་གསུམ་དང་ལྡན་པ། མ་ནིང་དང་མཚན་གཉིས་པ་མིན་པ༽ལྡན་གྱིས་དགེ་སློང་རང་ལ་གནས་མལ་ངན་པ་སྟོབས་པར་བྱེད་པ་པོ་མ་ཡིན་པ་ལ། ཀུན་སློང་འཕྱ་བའི་བསམ་པས་ཁྱོད་ཀྱིས་བདག་ལ་གནས་མལ་ངན་པ་སྟབས་སོ་ཞེས་ངོར་རམ། གང་ཟག་འགའ་ཞིག་གིས་བདག་གནས་མལ་ངན་པ་སྟོབས་པར་བྱེད་དོ་ཞེས་གཞོགས་ཀྱིས་འཕྱ་བར་བྱེད་ན།གསོལ་བ་འབའ་ཞིག་པའི་ལས་ཀྱིས་འཕྱ་བ་དང་གཞོགས་འཕྱས་བྱེད་པ་དམན་པའི་གྲངས་སུ་གཞུག་པར་བྱའོ། །
དེ་ཡང་འདི་ལྟར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་གཅིག་གིས་གསོལ་བའི་ལས་བྱ་སྟེ། འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་འཚལ་བཞིན་དུ་དགེ་སློང་གང་དགེ་འདུན་མཐུན་པས་གནས་མལ་འབོགས་པ་དང༌། ཟས་ལ་བསྐོ་བར་བསྐོས་པ་ཚེ་དང་ལྡན་པ་མིང་འདི་ཞེས་བགྱི་བ་ལ་ངོར་འཕྱ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་ངོར་འཕྱ་བའི་གྲངས་སུ་སྩལ་ཏོ། །འདི་ནི་གསོལ་བའོ། །
བཅུ་བདུན་པ་གཞོགས་འཕྱས་བྱེད་པ་དམན་པའི་གྲངས་སུ་གཞུག་པའི་ལས་ལ་གཉིས། གསོལ་བའི་ལས་དང༌། ཞར་ལ་ས་བོན་དང་སྐྱེ་བའི་རུང་བ་བཤད་པའོ། །དང་པོ་༼གསོལ་བའི་ལས་༽ནི།
ངོར་འཕྱ་བ་དང་གཞོགས་འཕྱས་བྱེད་པ་བརྗེ་བ་ཙམ་མ་གཏོགས་སྔ་མ་དང་འདྲའོ། །དགེ་འདུན་གྱིས་ཞལ་ཏ་པར་བསྐོས་པའི་གང་ཟག་བཅུ་གཉིས་ཀྱི་སྡོམ་ནི།
གནས་མལ་ཟས་ལ་བསྐོ་བ་དང༌། །
ཐུག་པ་བག་ཆོལ་འབྲིམ་པ་དང༌། །
འཕྲན་ཚེགས་འབྲིམ་པར་བྱེད་པ་དང༌། །
སྣོད་སྤྱད་འདྲུད་དང་གོས་ཀྱིས་གཉིས། །
དབྱར་གྱིས་རས་ཆེན་སྦེད་དང་འགྱེད། །
མངག་གཞུག་པ་དང་མཛེས་འཆོས་སོ། །
གང་ཟག་བཅུ་དང་གཉིས་པོ་དག །
སྟོན་པས་ཡང་དག་གསུངས་པ་ཡིན། །
ཞེས་བཤད་པ་ལྟར་རོ། །འོ་ན་དགེ་སློང་དུ་མ་ཡོད་པ་ལ་བཅུ་གཉིས་པོ་འདི་ཁོ་ན་ལ་འཕྱ་བ་དམན་པའི་གྲངས་སུ་འཇོག་ཅིང༌། ལྟུང་བྱེད་དུ་འགྱུར་བའི་རྒྱུ་མཚན་ཅི་ཡིན་ཞེ་ན། གང་ཟག་འདི་དག་ནི་བསམ་སྦྱོར་རྣམ་པར་དག་པའི་སྒོ་ནས་དགེ་འདུན་གྱི་ཞལ་ཏ་བྱེད་པ་ཡིན་པས། དེ་ལ་རྗེས་སུ་ཡིད་རང་བར་བྱ་དགོས་པ་ལ་འཕྱ་བ་ནི་ཧ་ཅང་མི་རིགས་པ་ལ་དགོངས་པའོ། །
གཉིས་པ་ཞར་ལ་ས་བོན་དང་སྐྱེ་བ་རུང་བ་བཤད་པ་ལ་གཉིས། ལྟུང་བ་སྐྱེ་ཚུལ་དང༌། དེ་དགག་པའི་ཆེད་ཀྱི་རུང་བ་བཤད་པའོ། །དང་པོ་༼ལྟུང་བ་སྐྱེ་ཚུལ་༽ནི།
ས་བོན་དང་སྐྱེ་བ་འཇོམས་ན་ལྟུང་བྱེད་དུ་གསུངས་པས། ས་བོན་འཇོམས་པའི་ལྟུང་བྱེད་དང༌། སྐྱེ་བ་གཅོད་པའི་ལྟུང་བྱེད་ལས། ས་བོན་འཇོམས་པའི་ལྟུང་བྱེད་ནི། བཅས་ལྡན་དགེ་སློང་གི་བསམ་བཞིན་དུ་ས་བོན་གྱི་རིགས་ལྔ་པོ་གང་ཡང་རུང་བ་འཇོམས་པར་བྱེད་པའོ། །རིགས་ལྔ་ནི། རྩ་བ་དང༌། སྡོང་བུ་དང༌། འགས་པ་དང༌། ཐོག་གུ་དང༌། ས་བོན་གྱི་ས་བོན་ནོ། །སྦྱོར་བ་གཅིག་གིས་ས་བོན་བརྒྱ་དུས་གཅིག་ལ་བཅོམ་ན། སྦྱོར་བའི་ལྟུང་བ་གཅིག་དང་དངོས་གཞིའི་ལྟུང་བ་བརྒྱ་འབྱུང་བ་བཞིན་ནོ། །སྐྱེ་བ་གཅོད་པའི་ལྟུང་བྱེད་ནི། ཤིང་དང་རྩ་ལ་སོགས་པ་ནས་བཟུང་ཏེ་ཐ་ན་ཤ་མོ་དང་ཕ་བ་དགོ་དགོའི་སྐྱེ་བའི་རིགས་གང་ཡང་གཅོད་པར་བྱེད་པའོ། །
གཉིས་པ་ལ་གཉིས། སྦྱིའིརུང་བ་དང༌། བྱེ་བྲག་ཤིང་ལྗོན་པ་གཅོད་པའི་རུང་བའོ། །དང་པོ་༼སྦྱིའིརུང་བ་༽ནི།
དེས་ན་ལྟུང་བ་མི་འབྱུང་བར་བྱ་བའི་ཕྱིར་རུང་བ་བྱ་ཞིང༌། དེ་ལ་ཡང༌། མེ་དང༌། མཚོན་དང༌། སེན་མོ་དང༌། ནེ་ཙོའི་རུང་བ་ལ་སོགས་པ་རུང་བ་དགུ་ཡོད་ཅིང༌། རུང་བ་བྱེད་པའི་གང་ཟག་ནི་བསྙེན་པར་མ་རྫོགས་པ་ཞིག་དགོས་ཤིང༌། བསྙེན་པར་རྫོགས་པས་བྱས་ཀྱང་བྱས་པའི་གོ་ཆོད་པ་ཡིན་ནོ། །རུང་བ་འཆོལ་བའི་ཚུལ་ཡང༌། དགེ་ཚུལ་དགེ་བསྙེན་ལ་སོགས་པ་ལ་དངོས་པོ་འདི་རུང་བར་གྱིས་ཤིག་ཅེས་བསྒོ་བ་ཡིན་གྱི། འདི་ཆོམས་ཤིག འདི་ཆོད་གཅིག །མེ་སྦོར་ཞིག །ཅེས་བརྗོད་པ་རྣམས་ནི་རང་གི་བྱས་པ་དང་འདྲའོ། །ཡང་དཀོན་མཆོག་མཆོད་པ་ལ་སྤྲོ་བའི་ཕྱིར་དུ་མེ་ཏོག་གི་སྐྱེ་བ་གཅོད་པ་ལྟ་བུ་ལ་ནི་དུས་བྱིན་བརླབས་བྱས་པས་ལྟུང་བ་ཁེགས་པ་ཡིན་ནོ། །
གཉིས་པ་བྱེ་བྲག་ཤིང་ལྗོན་པ་གཅོད་པའི་རུང་བ་ནི།
མཆོད་རྟེན་དང་དགེ་འདུན་ལ་སོགས་པའི་ཕྱིར་དུ་ཤིང་ལྗོན་པ་གཅོད་དགོས་ན་དེ་གཅོད་པའི་མདུན་རོལ་ཉི་མ་བདུན་བརྒྱད་ཙམ་ནས་ཤིང་དེའི་དྲུང་དུ་དཀྱིལ་འཁོར་དེ་བརྐྱང་ནུལ་བྱས་ནས། དེར་དྲི་དང་བདུག་པ་དང༌། རྒྱལ་མཚན་དང་རོལ་མོ་ལ་སོགས་པ་བྱས་ཏེ་སྦྱིན་པའི་བསྔགས་པ་དང་སེར་སྣའི་བསྔགས་པ་མ་ཡིན་པ་བརྗོད་ཅིང༌། ལྷ་གང་ཤིང་ལྗོན་པ་འདི་ལ་གནས་པ་དེ་དག་གནས་གཞན་དུ་ཚོལ་ཞིག །ཤིང་ལྗོན་པ་འདི་མཆོད་རྟེན་ནམ་དགེ་འདུན་གྱི་བྱ་བ་བྱེད་པར་འགྱུར་རོ། །ཞེས་བརྗོད་ནས་དགེ་བསྙེན་ལག་གི་བླངས་སྟ་རེ་བསྡུན་པ་ལས་ཁྲག་འཛག་པ་དང༌། ཡལ་ག་གཡོ་བ་ལ་སོགས་པའི་ལྟས་བྱུང་ན། བཏང་བར་བྱ་ཞིང་མ་བྱུང་ན་གཅད་པར་བྱའོ། །
བཅོ་བརྒྱད་པ་བསྒོ་བ་རྣ་ལ་གཟོན་པ་དམན་པའི་གྲངས་སུ་གཞུག་པའི་གསོལ་བའི་ལས་ནི།
བཅས་ལྡན་དགེ་སློང་གི་དགེ་སློང་ཆོས་༼ཆོས་དྲུག་ལྡན་གྱི་སྟེང་དུ་རང་ལ་ཆོས་དང་མཐུན་པར་བསྒོ་བའོ༽བདུན་གྱི་རང་ལ་ཁྱོད་ལྟུང་བ་དང་དུ་ལེན་པར་མ་བྱེད་ཅིག །ལྟུང་བ་བྱུང་བ་ཕྱིར་འཕྱོས་པར་གྱིས་ཤིག་ཅེས་བསླབ་བྱ་ཆོས་དང་མཐུན་པར་བསྒོ་བ་དང༌། དོན་དང་ལྡན་པའི་ཚིག་གི་འབྲི་བ་ལ་ལན་ལོག་པར་འདོན་པ་སྟེ། དཔེར་ན། འབྲུ་མར་གྱི་བུམ་པ་འོངས་པ་མཐོང་ངམ་ཞེས་དྲིས་པ་ན། དེས་མ་མཐོང་འབྲུ་མར་གྱིས་བུམ་པ་ཐོགས་མེད་རྐང་གི་འོངས་པ་མཐོང་ཞེས་ཟེར་བ་ལྟ་བུའོ། །དེ་ལྟར་སྨྲ་བ་དམན་པའི་གྲངས་སུ་གཞུག་པའི་གསོལ་བའི་ལས་ནི་འདི་ལྟར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་གཅིག་གི་གསོལ་བའི་ལས་བྱ་སྟེ་འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་མིང་འདི་ཞེས་བགྱི་བ་འདི་ལྟུང་བ་བྱུང་ཡང༌། ཆོས་བཞིན་དུ་སླར་མི་བགྱིད་དེ། དེ་ལ་དགེ་སློང་དོན་འཚལ་བ། ཕན་པ་འཚལ་བ། བདེ་བ་འཚལ་བ། བདེ་བ་ལ་རེག་པར་གནས་པ་འཚལ་བ་རྣམས་ཀྱི་གཞི་དེ་གླེངས་ཀྱང་དགེ་སློང་རྣམས་ཀྱིས་བསྒོ་བ་རྣ་ལ་གཟོན་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་ཚེ་དང་ལྡན་པ་མིང་འདི་ཞེས་བགྱི་བ་བསྒོ་བ་རྣལ་ལ་གཟོན་པའི་གྲངས་སུ་སྩལ་ཏོ། །འདི་ནི་གསོལ་བའོ། །
བཅུ་དགུ་པ་ཅང་མི་སྨྲ་བ་རྣ་ལ་གཟོན་པ་དམན་པའི་གྲངས་སུ་གཞུག་པའི་གསོལ་བའི་ལས་ནི།
དགེ་འདུན་རྣམས་གང་ཟག་གི་ཆོས་དང་མཐུན་པར་བསྒོ་བ་ལ་ཅང་ལན་ཅི་ཡང་མི་སྨྲའོ། །དེ་ལྟར་བྱས་ན་བསྒོ་བ་རྣ་ལ་གཟོན་པའི་གཏོགས་བྱེད་དུ་འགྱུར་བ་ཡིན་ནོ། །དེ་ཡང་བསྒོ་བ་རྣ་ལ་གཟོན་པ་ཞེས་བྱ་བ་ནི་བསྒོ་བ་རྣ་བར་མི་འཇོག་ཅེས་པའི་དོན་ཡིན་ནོ། །དེ་ལྟར་ཅང་མི་སྨྲ་བ་རྣ་ལ་གཟོན་པའི་གསོལ་བའི་ལས་ཀྱང་བསྒོ་བ་རྣ་ལ་གཟནོ་པ་དང༌། ཅང་མི་སྨྲ་བ་རྣ་ལ་གཟནོ་པ་གཉིས་མིང་སྤོ་ བ་ཙམ་མ་གཏོགས་སྔ་མ་དང་འདྲའོ། །
ཉི་ཤུ་པ་སྟོན་པར་བསྐོ་བའི་ལས་ནི།
དགེ་སློང་གང་ཞིག་དགེ་སློང་མའི་སྟོན་པར་མ་བསྐོས་པར་དགེ་སློང་མ་རྣམས་ལ་ཆོས་སྟོན་ན་ལྟུང་བྱེད་དུ་གསུངས་ལ། དགེ་སློང་མ་ལ་ཆོས་སྟོན་པ་པོ་དགེ་སློང་ཞིག་དགོས་ན་གསོལ་གཉིས་ཀྱི་ལས་ཀྱིས་བསྒོ་དགོས་པས། དེའི་ཆོ་ག་ལས་བརྒྱ་ལས་སྐབས་འདིར་གསུངས་ཀྱང༌། དེང་སང་ཉེ་བར་མི་མཁོ་བས་འདིར་མ་བཀོད་དོ། །
ཉེར་གཅིག་པ་ལྷག་པོར་བྱེད་པའི་ཆོ་ག་ནི།
བཅས་ལྡན་དགེ་སློང་གི་བཟའ་བ་དང་བཅའ་བ་ཟོས་ཟིན་ནས། མི་ཟ་བ་སྙམ་དུ་སྤངས་པ་ལས་སླར་ཟོས་པའི་ཚེ་ན་སྤངས་པ་ཟ་བའི་ལྟུང་བྱེད་དམ་བསྟན་གཅིག་པའི་ཟས་ཀྱིས་ལྟུང་བྱེད་དུ་འགྱུར་ལ། གལ་སྲིད་བཟའ་བཅའ་གསར་པ་རྙེད་པའི་རྐྱེན་དབང་གིས་ཟ་དགོས་པ་བྱུང་ན་ལྷག་པོར་བྱས་ཏེ་ཟ་བའི་སྔགས་ཚིག་ནི། དགེ་སློང་དེས་ཟས་དེ་དག་བྱིན་ལེན་བྱས་ཤིང་དགེ་སློང་སྤྱོད་ལམ་ལས་མ་ཉམས་པ་དེའི་འདུན་དུ་ཙོག་པུར་འདུག་སྟེ། ཚེ་དང་ལྡན་པ་དགོངས་སུ་གསོལ། དགེ་སློང་མིང་འདི་ཞེས་བགྱི་བ་འཚལ་མ་འཚལ་ཞིང་སྤངས་ཏེ་ཡོངས་སུ་རྫོགས་ཤིང༌། མཐར་ཐུག་པར་བགྱིས་པ་ལས། བཟའ་བ་དང་བཅའ་བ་རྙེད་དེ་འཚལ་བར་འཚལ་ན་ལྷག་པོར་བགྱིས་ཏེ་བདག་ལ་སྩལ་དུ་གསོལ། ཞེས་ལན་གཅིག་བརྗོད། ལྷག་པོར་བྱེད་པའི་ཡུལ་གྱི་དགེ་སློང་དེས་ཟས་དེ་མ་སྤངས་པ་ཡིན་ན། ཟས་དེ་ནས་ཁམ་གཉིས་གསུམ་ཟོས་ནས་ཁྱོད་དཀྱིལ་འཁོར་མྱུར་གྱི་བཞུད་ཅིག་ཅེས་བརྗོད། ཐབས་ལེགས་བྱའོ། །
སྤྱིར་བཏང་ལ་རང་གི་དོན་ཐམས་ཅད་ལ་སྔགས་ཚིག་ལན་གསུམ་བརྗོད་དགོས་ཀྱང་འདི་ལ་མི་དགོས་ཏེ། མདོར། ལྷག་པོར་མ་གཏོགས་རང་གི་དོན་དུ་སྔགས་ལན་གསུམ་བརྗོད། ཅེས་བྱ། དེ་ཡང་ལྷག་མར་བྱས་ཤིང་བོར་བས་ན་ལྷག་པོར་ཞེས་བྱ་བ་ཡིན་ནོ། ནད་པ་དང༌། མུ་གེ་དང༌། ཡུལ་ངན་པ་ལ་སོགས་པའི་ཚེ་ནི་དེ་དག་བྱ་མི་དགོས་སོ། །
ཉེར་གཉིས་པ་དགེ་སློང་སྡིག་ལྟ་མི་གཏོང་བ་ལ་བཟློག་བསྒོ་བྱ་བའི་གསོལ་བཞིའི་ཆོ་ག་ནི།
བཅས་ལྡན་དགེ་སློང་གིས་འདི་སྐད་ཅེས། བཅོམ་ལྡན་འདས་ཀྱིས་མཐོ་རིས་དང་ཐར་པའི་བར་དུ་གཅོད་པའི་ཆོས་སུ་གསུངས་པ་འདི་ལྟ་སྟེ། ལྟུང་བ་སྡེ་ལྔ་པོ་འདི་དག་བསྟེན་ཀྱང་མཐོ་རིས་དང་ཐར་པའི་བར་དུ་གཅོད་པར་མི་འགྱུར་ཏེ། དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ། །ཞེས་ཟེར་ན་དགེ་སློང་དེ་ལ་དགེ་སློང་རྣམས་ཀྱིས་བཞམས་བསྒོ་དང་གསོལ་བཞིའི་ལས་ཀྱིས་སྒོ་ནས་སྡིག་ལྟ་ལས་བཟློག་པར་བྱ་དགོས་པས།
དང་པོར་བཞམས་བསྒོ་བྱ་བ་ནི།
ཚེ་དང་ལྡན་པ་མིང་འདི་ཞེས་བགྱི་བ་ཁྱོད། ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་ཡིན་པ་དེ་དག་བསྟེན་ཀྱང་བར་དུ་གཅོད་པར་མི་འགྱུར་ཏེ། དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ་ཞེས་མ་ཟེར་ཅིག །བཅོམ་ལྡན་འདས་ལ་སྐུར་བ་མ་འདེབས་ཤིག །བཅོམ་ལྡན་འདས་ལ་སྐུར་བས་ལེགས་པར་མི་འགྱུར་རོ། །བཅོམ་ལྡན་འདས་ནི་དེ་སྐད་མི་གསུང་ངོ༌། །དགེ་སློང་བར་དུ་གཅོད་པའི་ཆོས་རྣམས་ནི་བར་དུ་གཅོད་པ་ཉིད་དོ། །ཞེས་བཅོམ་ལྡན་གྱིས་རྣམ་གྲངས་དུ་མར་གསུངས་ཏེ། དེ་དག་བསྟེན་ན་བར་དུ་གཅོད་པར་འགྱུར་གྱིས། མིང་འདི་ཞེས་བགྱི་བ་ཁྱོད་སྡིག་པ་ཅན་གྱིས་ལྟ་བའི་རྣམ་པ་འདི་ལྟ་བུ་ཐོང་ཞིག །ཅེས་བརྗོད། དགེ་སློང་རྣམས་ཀྱི་དེ་ལ་བཞམས་ཏེ་བསྒོ་ཡང་གཞི་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས། འདི་ཉིད་བདེན་གྱི་གཞན་ནི་བརྫུན་པའོ་ཞེས་སུ་ཐ་སྙད་འདོགས་པར་བྱེད་ན། དེའི་འོག་ཏུ་གསོལ་བཞིའི་ལས་ཀྱིས་བསྒོ་བར་བྱ་སྟེ། འདི་ལྟར་དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མི་འདི་ཞེས་བགྱི་བ་འདི་ལ་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་འདི་བྱུང་སྟེ། འདི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་ཡིན་པ་དེ་དག་བསྟེན་ཀྱང་བར་དུ་གཅོད་པར་མི་འགྱུར་ཏོ། །འདི་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ། །ཞེས་མཆི་ནས། འདི་ལ་དགེ་སློང་རབ་ཏུ་མང་པོས་བཞམས་ཏེ་བསྒོ་ན། འདི་ལ་བཞམས་ཏེ་བསྒོ་ཡང་སྡིག་པ་ཅན་གྱི་ལྟ་བའི་རྣམ་པ་དེ་ཉིད་ལ་ནན་གྱི་མཆོག་ཏུ་བཟུང་ཞིང་མངོན་པར་ཞེས་ནས། འདི་ཉིད་བདེན་གྱིས་གཞན་གྱི་བརྫུན་པའོ་ཞེས་རྗེས་སུ་ཐ་སྙད་འདོགས་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱི་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ། ཁྱོད་ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་ཡིན་པ་དེ་དག་བསྟེན་ཀྱང་བར་དུ་གཅོད་པར་མི་འགྱུར་ཏེ། ཞེས་པ་ནས། སྡིག་པ་ཅན་གྱིས་ལྟ་བའི་རྣམ་པ་འདི་ལྟ་བུ་འདི་ཐོང་ཞིག །ཅེས་སྔར་བཞིན་བརྗོད། ཅེས་གསོལ་བ་དང་བཞིའི་ལས་ཀྱིས་བསྒོ་བ་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། རྗེས་སུ་ཐ་སྙད་འདོགས་ཏེ་ཞེས་པའི་བར་སྔར་བཞིན་བརྗོད། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ། ཁྱོད་༼བཞམས་སྒོའི་སྐབས་ཀྱིས་༽ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་དང་གང་ཡིན་པ་དེ་དག་བསྟེན་ཀྱང་ཞེས་པ་ནས། ཐོང་ཞིག་གི་བར་དང༌། ཅེས་གསོལ་བ་དང་བཞིའི་ལས་ཀྱིས་བསྒོ་བ་མཛད་ན། ཞེས་པའི་གསོལ་བ་བཞིན་བརྗོད། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ་གསོལ་བ་དང་བཞིའི་ལས་ཀྱིས་བསྒོ་བར་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གཉིས་ལན་གསུམ་དུ་བཟླས་སོ། །
མཇུག་སྡུད་ནི། དགེ་འདུན་གྱི་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་གསོལ་བ་དང་བཞིའི་ལས་ཀྱིས་བསྒོ་བ་མཛད་ལགས་ཏེ། འདི་ལྟར་ཅང་མི་གསུངས་པས་དེ་དེ་བཞིན་འཛིན་ཏོ། །དེ་ལྟར་བརྗོད་པ་གསུམ་པའི་མཐའ་ལ་མ་བཏང་ན་སྡིག་ལྟ་འཛིན་པའི་ལྟུང་བྱེད་དུ་འགྱུར་བ་ཡིན་ནོ། །
ཉེར་གསུམ་པ་དགེ་སློང་སྡིག་ལྟ་མི་གཏོང་བ་ལ་སྨད་པའི་ཆོ་ག་ནི།
གསོལ་བཞིའི་ལས་ཀྱིས་བཀོག་ཀྱང་སྡིག་ལྟ་མི་གཏོང་ན། གསོལ་བཞིའི་ལས་ཀྱིས་སྒོ་ནས་སྨད་པར་གསུངས་པས། འདི་ལྟར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་གཅིག་གིས་གསོལ་བ་དང་ལས་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་ལ་སྡིག་པ་ཅན་གྱིས་ལྟ་བའི་རྣམ་པ་འདི་ལྟ་བུ་དེ་བྱུང་སྟེ་ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་ཡིན་པ་དེ་དག་བསྟེན་ཀྱང་བར་དུ་གཅོད་པར་མི་འགྱུར་ཏེ། དེ་ལ་བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ་ཞེས་མཆི་ནས། འདི་ལྟར་དགེ་སློང་མང་པོས་བཞམས་ཏེ་བསྒོ་ཡང་སྡིག་པ་ཅན་གྱི་ལྟ་བའི་རྣམ་པ་དེ་ཉིད་ལ་མངོན་པར་ཞེན་ནས། འདི་ཉིད་བདེན་གྱིས་གཞན་ནི་བརྫུན་པའོ་རྗེས་སུ་ཐ་སྙད་འདོགས་ཏེ། འདི་ལ་དགེ་འདུན་གྱིས་གསོལ་བ་དང་བཞིའི་ལས་ཀྱིས་བསྒོ་ཡང༌། སྡིག་པ་ཅན་གྱིས་ལྟ་བའི་རྣམ་པ་འདི་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས། འདི་ཉིད་བདེན་གྱིས་གཞན་ནི་བརྫུན་པའོ་ཞེས་རྗེས་སུ་ཐ་སྙད་འདོགས་ན་གལ་ཏེ། དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོདཅིག་དང༌། དགེ་འདུན་གྱིས་དགེ་སློང་འདི་ཞེས་བགྱི་བ་སྡིག་པ་ཅན་གྱི་ལྟ་བའི་རྣམ་པ་མི་གཏོང་བ་ལ་སྨད་པའི་ལས་བགྱིས་ཏེ། ཇི་སྲིད་དུ་དགེ་སློང་མིང་འདི་ཞེས་བགྱི་བ་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་ཐམས་ཅད་ཀྱི་ཐམས་ཅད་དང་རྣམ་པ་ཐམས་ཅད་ཀྱིས་ཐམས་ཅད་དུ་མི་གཏོང་བ་དེ་སྲིད་དུ་གཏམ་འདྲེ་བར་མི་བགྱིད། ཕེབས་པར་སྨྲ་བར་མི་བགྱི་ཞིང༌། དཔེར་ན་གདོལ་བུ་བཞིན་དུ་སྨད་པར་བགྱི་ཞིང་སྨད་པར་བགྱིའོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། ཐ་སྙད་འདོགས་ན་ཞེས་པའི་བར་གསོལ་བ་བཞིན་བྱས་ནས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་སྡིག་པ་ཅན་གྱི་ལྟ་བའི་རྣམ་པ་མི་གཏོང་བ་ལ་སྨད་པའི་ལས་བགྱི་སྟེ། ཇི་སྲིད་དུ་དགེ་སློང་མིང་འདི་ཞེས་བགྱི་བ་སྡིག་པ་ཅན་གྱིས་ལྟ་བའི་རྣམ་པ་འདི་ལྟ་བུ་ཐམས་ཅད་དང་རྣམ་པ་ཐམས་ཅད་ཀྱིས་ཐམས་ཅད་དུ་མི་གཏོང་བ་དེ་སྲིད་དུ་གཏམ་འདྲེ་བར་མི་བགྱི། ཕེབས་པར་སྨྲ་བར་མི་བགྱིས་ཞིང༌། དཔེར་ན་གདོལ་བུ་བཞིན་དུ་སྨད་པར་བགྱི་ཞིང་མཆོག་ཏུ་དམད་པར་བགྱི་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་སྡིག་པ་ཅན་གྱི་ལྟ་བའི་རྣམ་པ་མི་གཏོང་བ་ལ་སྨད་པའི་ལས་བགྱི་ཞིང༌། ཇི་སྲིད་དུ་དགེ་སློང་མིང་འདི་ཞེས་བགྱི་བ་སྡིགཔ་ཅན་གྱི་ལྟ་བའི་ རྣམ་པ་འདི་ལྟ་བུ་འདི་ཐམས་ཅད་ཀྱི་རྣམ་པ་ཐམས་ཅད་ཀྱི་ཐམས་ཅད་དུ་མི་གཏོང་བ་དེ་སྲིད་དུ་གཏམ་འདྲེ་བར་མི་བགྱི། ཕེབས་པར་སྨྲ་བར་མི་བགྱི་ཞི་དཔེར་ན་གདོལ་བུ་བཞིན་སྨད་པར་བགྱི་ཞིང་མཆོག་ཏུ་སྨད་པར་བགྱི་བར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཞིག །དེ་ནི་ལས་བརྗོད་པ་དང་པོ་སྟེ། གཉིས་པ་དང་གསུམ་པ་ཡང་དེ་བཞིན་དུ་བཟླས་སོ། །
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་མི་གཏོང་བ་ལ་སྨད་པའི་ཕྲིན་ལས་མཛད་ཅིང༌། ཇི་སྲིད་དུ་དགེ་སློང་མིང་འདི་ཞེས་བགྱི་བ་སྡིག་པ་ཅན་གྱིས་ལྟ་བའི་རྣམ་པ་འདི་ལྟ་བུ་འདི་ཐམས་ཅད་ཀྱི་ཐམས་ཅད་དང་རྣམ་པ་ཐམས་ཅད་ཀྱི་ཐམས་ཅད་དུ་མི་གཏོང་བ་དེ་སྲིད་དུ། གཏམ་འདྲེ་བར་མི་བགྱི། ཕེབས་པར་སྨྲ་བར་མི་བགྱི་ཞིང་དཔེར་ན་གདོལ་བུ་བཞིན་དུ་སྨད་པར་བགྱིས་ལགས་ཏེ། འདི་ལྟར་ཅང་མི་གསུང་པས་དེ་དེ་བཞིན་དུ་འཛིན་ཏོ། །
ཉེར་བཞི་པ་དགེ་ཚུལ་སྡིག་པ་མི་གཏོང་བ་ལ་བཟློག་པའི་ཕྱིར་བསྒོ་བའི་ཆོ་ག་ནི།
དགེ་ཚུལ་གང་ཞིག་ཇི་ལྟར་བཅོམ་ལྡན་འདས་ཀྱིས་འདོད་པའི་ཡོན་ཏན་ལྔ་པོ་དག་ནི་ཚངས་པར་སྤྱོད་པའི་བར་དུ་གཅོད་པའོ། །ཞེས་གསུངས་པ་གང་ཡིན་པ་དེ་དག་བསྟེན་ཀྱང་ཚངས་པར་སྤྱོད་པའི་བར་ཆད་དུ་མི་འགྱུར་ཏེ། དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གིས་ཤེས་སོ། །ཞེས་སྡིག་ལྟ་འཛིན་པར་བྱེད་པ་དེ་ལ། དགེ་འདུན་རྣམས་ཀྱིས་བཞམས་བསྒོ་དང་གསོལ་བཞིའི་སྒོ་ནས་སྡིག་ལྟ་གཏོང་བར་བྱེད་ཅིང༌། དེ་ལྟར་བྱས་ཀྱང་མི་གཏོང་ན་དགེ་ཚུལ་དེ་གསོལ་བཞིའི་ལས་ཀྱི་སྒོ་ནས་བསྙིལ་བའི་ཚུལ་རྣམས་ནི། སྔར་དགེ་སློང་སྡིག་ལྟ་མི་གཏོང་བ་ལ་བཟློག་བསྒོའི་ཆོ་ག་ལྟར་བྱའོ། །འདི་སྐབས་ཀྱི་སྡིག་ལྟ་ནི་བར་དུ་གཅོད་པའི་ཆོས་ལ་སྐུར་བ་འདེབས་པའི་ཤེས་རབ་ཡིན་གྱིས། ལོག་ལྟ་ནི་མ་ཡིན་ཏེ། ལུང་རྣམ་འབྱེད་ཀྱི་འགྲེལ་པ་ལས། སྡིག་ལྟ་ཞེས་བྱ་བ་ནི་བར་དུ་གཅོད་པའི་ཆོས་ལ་བསྐུར་བ་འདེབས་པའི་ཤེས་རབ་ཡིན་གྱི་ལོག་ལྟ་ནི་མ་ཡིན་ཏེ། ལྟ་བ་ལོག་ན་སྡོམ་པ་ཡང་མི་གནས་པའི་ཕྱིར། ཞེས་སོ། །
དེ་ཡང་ཐུབ་པའི་བསྟན་པ་རིན་པོ་ཆེ་ལོ་བཅུ་གཉིས་ཀྱི་བར་དུ་རྨ་མེད་པར་གནས་པ་ལས། དགེ་སློང་བཟང་བྱིན་གྱིས་མི་ཚངས་པར་སྤྱད་པ་ལ་བརྟེན་ནས་ཚུལ་ཁྲིམས་ལ་སྐྱོན་ཞུགས། སྐབས་འདིར་དགེ་སློང་འཆི་ལྟས་ཀྱིས་སྡིག་ལྟ་བཟུང་བ་ལ་བརྟེན་ནས་ལྟ་བ་ལ་སྐྱོན་ཆགས་པར་གྱུར་པ་ཡིན་ནོ། །དེ་ལྟར་བལྟ་ཚུལ་གཉིས་ཀྱི་སྒོ་ནས་བསྟན་པ་ཉམས་དམས་པར་བྱས་པ་ལ་དགོངས་ནས། སློབ་དཔོན་དབྱིག་གཉེན་གྱིས།
དེ་ལྟར་ཐུབ་པ་དག་གི་བསྟན་པ་ནི། །
ལྐོག་མར་སྲོག་ཕྱིན་འདྲ་དང་དྲི་མ་རྣམས། །
སྟོབས་དང་ལྡན་པའི་དུས་སུ་རིག་ནས་ནི། །
ཐར་པ་འདོད་པ་དག་གིས་བག་ཡོད་གྱིས། །
ཞེས་གསུངས་པ་ལྟར་རོ། །
ཉེར་ལྔ་པ་ཁྱིམ་གྱི་བསླབ་པའི་སྡོམ་པ་སྦྱིན་པའི་གསོལ་བའི་ལས་ནི།
དམག་དཔོན་སེང་གེ་ལྟ་བུ། སྦྱིན་བདག་ལོངས་སྤྱོད་སྲབ་ཅིང་ཡོངས་སུ་ཟེད་ཡོངས་སུ་མཐར་ཐུག་པར་གྱུར་པ་ལ། དེའི་ཁྱིམ་ནས་བསོད་སྙོམས་མི་ལེན་པའི་སྡོམ་པ་འདི་ལྟར་སྦྱིན་པར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ་དགེ་སློང་གཅིག་གིས་གསོལ་བ་བྱ་སྟེ་འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། ཁྱིམ་བདག་མིང་འདི་ཞེས་བགྱི་བ་འདི་ནི་དད་པ་དང་ལྡན་ཞིང་བཟང་ལ་དགེ་བའི་བསམ་པ་ཅན་དེ། དེས་སངས་རྒྱས་སམ། ཆོས་སམ། དགེ་འདུན་ནམ། ཡིད་དུ་འཐད་པའི་དགེ་སློང་རྣམས་ལ་མ་ཕུལ་བའམ་ཡོངས་སུ་མ་བཏང་བ་ནི་ཅི་ཡང་མ་མཆིས་ཏེ། དེས་དེ་ལྟ་བུར་ཕུལ་ཞིང་ཡོངས་སུ་བཏང་བས་ལོངས་སྤྱོད་སྲབས་ཅིང་ཡོངས་སུ་བས་ཏེ་མཐར་ཐུག་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་ཁྱིམ་བདག་མིང་འདི་ཞེས་བགྱི་བ་ལ་བསླབ་པའི་སྡོམ་པ་བསྩལ་ཏོ། །འདི་ནི་གསོལ་བའོ། །
དེ་ལྟར་བསླབ་པའི་སྡོམ་པ་བྱིན་པའི་ཁྱིམ་དེར་དགེ་སློང་འགྲོ་བར་བྱ། སྟན་ལ་ལོངས་སྤྱད་པར་བྱ། ཆོས་བསྟན་པར་བྱ་ཡིས་བསོད་སྙོམས་བླངས་བར་ནི་མི་བྱའོ། །དེས་ལྷུང་བཟེད་སྟོང་པས་འཇུག་པར་མི་བྱ་ཞིང༌། དེས་བྱིས་པ་དགེ་སློང་བ་དག་ལ་བཅའ་བ་རིལ་པོར་མི་སྦྱིན་པར་དུམ་བུར་བྱས་ཏེ་སྦྱིན་པར་བྱའོ། །ག་གོན་དང་ལ་ཕུག་ལ་སོགས་པ་རྩ་བ་དག་དང༌། ལྡམ་ལྡུམ་ལ་སོགས་པའི་ཚོས་མ་ཁྱིམ་ནས་འབྱུང་བ་བླང་བར་བྱའོ། །
ཉེར་དྲུག་པ་ཁྱིམ་གྱིས་བསླབ་པའི་སྡོམ་པ་གཞིག་པའི་ཆོ་ག་ནི།
སྦྱིན་བདག་དེ་ལོངས་སྤྱོད་འཕེལ་བར་གྱུར་པའམ་ཚེ་བསླབ་པའི་སྡོམ་པ་གཞིག་པར་བྱ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་སྦྱིན་དག་དེས་ཕྱག་འཚལ་ཏེ་རྒན་པའི་མཐའ་ལོགས་སུ་ཐལ་མོ་སྦྱར་ཏེ་དགེ་འདུན་ལ་གསོལ་བ་འདི་ལྟར་གདབ་པར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། བདག་མིང་འདི་ཞེས་བགྱི་བ་དད་པ་དང་ལྡན་ཞིང་བཟང་ལ་དགེ་བའི་བསམ་པ་ཅན་ཏེ། བདག་གི་འདི་ལྟ་སྟེ། སངས་རྒྱས་སམ། ཆོས་སམ། དགེ་འདུན་ནམ། ཡིད་དུ་འཐད་པའི་དགེ་འདུན་རྣམས་ལ་མ་ཕུལ་བའམ་ཡོངས་སུ་མ་བཏང་བ་ཅི་ཡང་མ་མཆིས་ཏེ། བདག་གིས་དེ་ལྟར་ཕུལ་ཞིང་དེ་ལྟར་ཡོངས་སུ་བཏང་བས་ལོངས་སྤྱོད་སྲབས་ཤིང་ཡོངས་སུ་བས་ཏེ། ཡོངས་སུ་མཐར་ཐུག་ནས། དགེ་འདུན་དོན་བཞེད་པ། ཕན་པ་བཞེད་པས་བདག་ལ་བསླབ་པའི་སྡོམ་པ་རྩ་བ་ལས། བདག་མིང་འདི་ཞེས་བགྱི་བ་ཡང་ལོངས་སྤྱོད་འཕེལ་ནས་བདག་མིང་འདི་ཞེས་བགྱི་བ་བསླབ་པའི་སྡོམ་པ་རྩ་བ་ལས་བསླབ་པའི་སྡོམ་པ་གཞིག་པར་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་ལ་བསླབ་པའི་སྡོམ་པ་གཞིག་པར་སྩལ་དུ་གསོལ། ཞེས་ལན་གསུམ་གསོལ་བ་བཏབ་བོ། །དེའི་འོག་ཏུ་སྦྱིན་བདག་དེ་ཐོས་པའི་ཉེ་འཁོར་ནས་བཀར་མཐོང་བའི་ཉེ་འཁོར་དུ་གཞན་ནས་དགེ་སློང་གཅིག་གིས་གསོལ་བ་འབའ་ཞིག་པའི་ལས་བྱའོ། །འདི་ལྟར་བྱ་སྟེ་འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། སྦྱིན་བདག་མིང་འདི་ཞེས་བགྱི་བ་འདི་ནི་དད་པ་དང་ཞིང་ཞེས་པ་ནས། སྡོམ་པ་གཞིག་པར་གསོལ་ན། ཞེས་པའི་བར་སྔར་བཞིན་བྱས་ལ།གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་མིང་འདི་ཞེས་བགྱི་བ་ལ་བསླབ་པའི་སྡོམ་པ་གཞིག་པར་མཛད་དོ། །འདི་ནི་གསོལ་བའོ། །སྡོམ་པ་གཞིག་པའི་ཁྱིམ་དེར་དགེ་སློང་རྣམས་ཀྱིས་འགྲོ་བར་བྱ། བསྟན་ལ་ལོངས་སྤྱད་པར་བྱ། བསོད་སྙོམས་བླངས་བར་བྱ། ཆོས་བསྟན་པར་བྱའོ། །ཞེས་བརྗོད་དོ། །
ཉེར་བདུན་པ་སོ་སོར་བཤགས་པར་བྱ་བ་དགེ་འདུན་ལ་རིག་པར་བྱ་བའི་སྔགས་ཚིག་ནི།
སོར་བཤགས་ཀྱི་ལྟུང་བ་བཞི་པོ་གང་རུང་བྱུང་བའི་དགེ་སློང་དེས་བཤགས་པའི་སྔ་རོལ་ཏུ་མཚམས་ནང་དེ་ན་གནས་པའི་དགེ་འདུན་ཐམས་ཅད་ཕྱོགས་གཅིག་ཏུ་འདུས་པའམ། མ་འདུས་ཀྱང་རུང་སྟེ། རྒན་པའི་མཐའ་ལོགས་སུ་ཙོག་པུར་འདུག་ནས་ཐལ་མོ་སྦྱར་ཏེ་འདི་སྐད་ཅེས་ཚེ་དང་ལྡན་པ་དག །བདག་ལ་སྨད་པའི་གནས་མི་རིགས་པ་སོ་སོར་བཤགས་པར་བྱ་བ་འདི་ལྟ་བུ་ཞིག་བྱུང་གིས་ཆོས་དེ་སོ་སོར་འཆགས་སོ། །ཞེས་ལན་གཅིག་བརྗོད་པར་བྱའོ། །འདི་ནི་སྨྲེ་སྔགས་འདོན་པའི་རྣམ་པ་བརྗོད་པས་སོ་སོར་བཤགས་པ་ཞེས་གསུངས་པ་ཡིན་གྱི། བཤགས་པ་དངོས་ནི་མ་ཡིན་ཏེ། དེ་ནི་དགེ་སློང་གཅིག་གི་མདུན་དུ་བཤགས་པས་ཆོག་པའི་ཕྱིར་རོ། །
ཉེར་བརྒྱད་པ་ནགས་ཉུལ་པ་པོ་བསྐོ་བའི་ཆོ་ག་ནི།
ལུང་ལས། གྲོང་དང་དགོན་པའི་མཚམས་སུ་ནགས་ཀྱིས་ཆོད་ནས་འཇིགས་པ་དང་བཅས་པ་དང་བཅས་པར་གྱུར་ན། དགག་དབྱེའི་ཉིན་ནགས་ཉུལ་བ་པོ་བསྐོ་བར་བྱའོ་ཞེས་གསུངས་པས། དགེ་སློང་འགྲོ་བ་བཞི་དང་བྲལ་ཞིང་ནགས་ཉུལ་མ་ཉུལ་ཤེས་པ་སྟེ་ཆོས་ལྔ་ལྡན་ཞིག་ལ་ནགས་ཉུལ་བ་པོར་སྤྲོ་བ་དྲིས་ན། གལ་ཏེ་སྤྲོ་ཟེར་ན་འདི་ལྟར་བསྐོ་བར་བྱ་སྟེ་དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་གཅིག་གིས་གསོལ་བ་བྱས་ཏེ་ལས་བྱའོ། །འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ །དགེ་སློང་མི་འདི་ཞེས་བགྱི་བ་འདི་དགེ་འདུན་གྱིས་ནགས་ཉུལ་བར་སྤྲོ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ནགས་ཉུལ་བར་བསྐོས་ཏེ་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་ནགས་ཉུལ་ལོ། །འདི་ནི་གསོལ་བའོ། །ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་ནགས་ཉུལ་བར་སྤྲོ་ཏེ། དེའི་སླད་དུ་དགེ་འདུན་གྱིས་ནགས་ཉུལ་བར་བསྐོས་ཏེ། མིང་འདི་ཞེས་བགྱི་བ་འདི་ནགས་ཉུལ་ན། ཚེ་དང་ལྡན་པ་གང་དག་མིང་འདི་ཞེས་པ་ནགས་ཉུལ་བར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་མིང་འདི་ཞེས་བགྱི་བ་ནགས་ཉུལ་བར་བསྐོས་ལགས་ཀྱི། དགེ་སློང་མིང་འདི་ཞེས་བགྱི་བ་ནི་དགེ་འདུན་གྱིས་ནགས་ཉུལ་ཏེ་འདི་ལྟར་ཅང་མི་གསུངས་པས་དེ་དེ་བཞིན་དུ་འཛིན་ཏོ། །ནགས་ཉུལ་བ་པོའི་དགེ་སློང་གིས་ཀུན་དུ་སྤྱོད་པའི་ཆོས་ནི་འདི་ལྟ་བྱ་སྟེ། དཔག་ཚད་ཕྱེད་ནས་བཟུང་སྟེ་ཁོ་ར་ཁོར་ཡུག་ཏུ་ཉུལ་བར་བྱའོ། །དེ་གལ་ཏེ་འདོད་ན་ཁྱིའུ་སུས་སྦྱིན་པར་བྱ་ཞིང་གྲོགས་ཀྱང་བསྐོ་བར་བྱའོ། །གལ་ཏེ་ནགས་འཇིགས་པ་དང་བཅས་པ་ཉིད་ཡིན་ན་དེས་དུད་བརྡ་བཏུལ་བར་བྱའོ། །བ་དན་སྔོན་བསྒྲེང་བར་བྱ། འདབ་མའི་ཆང་བུ་དག་ལམ་ཁར་བཞག་པར་བྱའོ། །གལ་ཏེ་ནང་འཇིགས་པ་མེད་པ་ཉིད་ཡིན་ན་བ་དན་དཀར་པོ་བསྒྲེང་བར་བྱའོ། །དེས་དགེ་སློང་གི་སྤང་བྱ་ལྡོག་པའི་ཚུལ་ཁྲིམས་ཀྱི་སྐབས་ཀྱི་ལས་ཆོག་རྣམས་བཤད་ཟིན་ལ། དགེ་སློང་མའི་སྤང་བྱ་ལྡོག་པའི་ཚུལ་ཁྲིམས་རྣམས་འདིར་མ་བཀོད་དོ། །
རྒྱལ་མཆོག་ཉི་མའི་གཉེན་གྱིས་ལེགས་བསྔགས་པའི། །
སྟོན་དང་བསྟན་པ་གཅིག་གྱུར་འདུལ་བ་ཡི། 
བྱ་བ་ལས་ཀྱི་ཆོ་གའི་རིམ་པ་ནི། །
བསྟན་ལ་ལྷག་པར་བསམས་ནས་བསྡུ་བར་བྱ། །
གཉིས་པ་ཉམས་སུ་བླང་བྱ་འཇུག་པའི་ཚུལ་ཁྲིམས་ལ་གཞི་བཅུ་བདུན་དུ་ཡོད་པའི། སྡོམ་ནི།
ལུང་ལས།
རབ་བྱུང་གསོ་སྦྱོང་གཞི་དང་ནི། །
དགག་དབྱེ་དབྱར་གནས་ཀོ་ལྤགས་་དང༌། །
སྨན་དང་གསོ་དང་སྲ་བརྐྱང་དང༌། །
ཀཽ་ཤམྦི་དང་ལས་ཀྱི་གཞི། །
དམར་སེར་ཅན་དང་གང་ཟག་དང༌། །
སྤོ་དང་གསོ་སྦྱོང་བཞག་པ་དང༌། །
གནས་མལ་དང་ནི་རྩོད་པ་སྟེ། །
དགེ་འདུན་དབྱེན་རྣམས་བསྡུས་པ་ཡིན། །
ཞེས་གསུངས་པ་ལྟར་རོ། །དེ་ཡང༌། ཀཽ་ཤམྦི་གཞི་དང་དམར་སེར་ཅན་གྱི་གཞི་ལ་ཕྱིར་བཅོས་དངོས་ཀྱི་གཞི་ཞེས་གཅིག་ཏུ་བྱས། དབྱེན་གྱི་གཞི་ལ་འཁོར་ལོ་དང་ལས་ཀྱིས་དབྱེན་གཉིས་སུ་ཕྱེ་ནས་གཞི་བཅུ་བདུན་དུ་བྱེད་པ་ཡིན་ནོ། །
ཡང་ལུང་འགའ་ཞིག་ལས་བསྙེན་པར་རྫོགས་པའི་གཞི་བསན་ནས་གཞི་བཅོ་བརྒྱད་དུ་གསུངས་པའང་ཡོད་དོ། །དེས་ན་གཞི་བཅུ་བདུན་པོ་དེ་དག་ཀྱང་བསྡུ་ན།
སྡོམ་པ་མ་ཐོབ་པ་ཐོབ་པར་བྱེད་པ། ཐོབ་པ་མི་ཉམས་པར་སྲུངས་བར་བྱེད་པ། ཉམས་ན་ཕྱིར་འཆོས་པར་བྱེད་པའི་ཐབས་དང་གསུམ་ལས། དང་པོ་༼སྡོམ་པ་མ་ཐོབ་པ་ཐོབ་པར་བྱེད་པ་༽ནི།
རབ་བྱུང་གི་གཞིས་བསྟན་ཅིང༌།
ཕྱི་མ་གཉིས་འཆད་པར་བྱེད་པ་ལ། བསླབ་པ་ཡོངས་སྦྱོང་གི་གཞི་གསུམ་བཤད། བདེ་བར་གནས་པའི་རྐྱེན་གྱི་གཞི་བཤད། ཐམས་ཅད་སྒྲུབ་པར་བྱེད་པ་ལས་ཀྱི་གཞི་བཤད། ཕྱིར་བཅོས་ཀྱི་གཞི་བདུན་བཤད། འབྲས་བུ་གནས་མལ་གྱི་གཞི་བཤད་པའོ། །དང་པོ་ལ། གསོ་སྦྱོང་དབྱར་གནས་དགག་དབྱེ་གསུམ་ལས། དང་པོ་གསོ་སྦྱོང་ལ། ཞི་གནས་ཀྱི་གསོ་སྦྱོང༌། མཐུན་པའི་གསོ་སྦྱོང་གཉིས་ལས། དང་པོ་ལ་དྲུག་
ལུང་ལས། འདུག་པ་དང་བྱ་བ་དང༌། གསོ་སྦྱོང་བྱའོ། །ཞེས་གསུངས་པའི་འདུག་པ་ཞེས་བྱ་བ་ནི། ཞི་གནས་ཀྱི་གསོ་སྦྱོང་ཡིན་ཅིང༌། དེ་ཡང་ཏིང་ངེ་འཛིན་བསྒོམ་པ་ལ་བྱ་དགོས་པས།
དེ་ལ་གང་དུ་བསྒོམས་པའི་གནས། གང་གིས་སྒོམ་པའི་གང་ཟགབསྒོམ་བྱ་རང་གི་ངོ་བོ། ཇི་ལྟར་སྒོམ་པའི་རིམ་པ། དགོས་པ་གང་གི་ཕྱིར་དུ་སྒོམ་པ། ཏིང་ངེ་འཛིན་གྱིས་སྐྱོན་བྱིང་རྒོད་བསལ་བའོ། །དང་པོ་ནི།
སྤྱིར་བཏང་དང༌། དགོན་པ་དང་བས་མཐའ་དང༌། དུར་ཁྲོད་དང༌། རི་སུལ་ལ་སོགས་པ་རྣམས་ཡིན་ལ། ཁྱད་པར་དུ་ལམ་གྱི་སྤྱོད་ཡུལ་གྱི་གནས་དང༌། མི་མང་པོ་མངོན་པར་འདུ་བའི་ས་དང༌། བྱིས་པ་སོགས་ཀྱི་སྒྲའི་གླག་ཅོར་ལ་སོགས་པས་སེམས་གཡེང་བར་བྱེད་པ་དང༌། སྟག་དང་སེང་ལ་སོགས་པའི་སྲོག་ཆགས་གཏུམ་པོ་ཡོད་པའི་གནས་དང༌། བུད་མེད་དང་མི་མ་ཡིན་གྱིས་འདྲིད་པར་བྱེད་པའི་གནས་རྣམས་སུ་ནི་ཏིང་ངེ་འཛིན་སྒོམ་པར་མི་བྱ་སྟེ། དེར་སྒོམ་ན་ཏིང་ངེ་འཛིན་མི་སྐྱེ་ཞིང་སྲོག་དང་ཚངས་སྤྱོད་ཀྱི་བར་ཆད་དུ་འགྱུར་བའི་ཕྱིར་ཏེ། ཇི་སྐད་དུ། སྤྱོད་ཡུལ་དུ་ཞུགས་པས་རྣལ་འབྱོར་བསྒོམ་པར་མི་བྱ། མངོན་པར་འདུ་བར་ཡང་མི་བྱ། ཞེས་སོགས་གསུངས་པའི་ཕྱིར། དེས་ན་ཏིང་ངེ་འཛིན་བསྒོམ་པའི་གནས། སྤོང་ཁང་ཉིད་རིམ་དང་ལྔ་རིམ་ལ་སོགས་པ་རྩིག་པར་བྱ་མི་དགོས་པ་ཡིན་ནོ། །
གཉིས་པ་གང་ཟག་ནི།
སྤྱིར་བཏང་ལ་ཚུལ་ཁྲིམས་དང་ལྡན་ཞིང་མང་དུ་ཐོས་པ། གདམས་ངག་ཡོད་པའི་གང་ཟག་རྣམས་ཀྱིས་འཇུག་པར་བྱ་བ་ཡིན་ཏེ། ཇི་སྐད་དུ།
མང་དུ་ཐོས་པ་ནགས་ཀྱིས་ནང་དག་ཏུ། །
ལང་ཚོ་ཡོལ་བ་རྣམས་ཀྱིས་གནས་པ་བདེ། །
ཞེས་གསུངས་པའི་ཕྱིར། ལྷག་པར་ཆོས་འདི་པའི་གདམས་ངག་དང་ལྡན་པ་ཞིག་དགོས་ཏེ། གདམས་ངག་མེད་ན་བསམ་གཏན་ཙམ་བསྒོམས་ཀྱང་འདུས་ཤེས་མེད་པའི་ལྷར་སྐྱེ་བ་སོགས་པར་སྐྱེ་བ་ལས་ཡོངས་སུ་མྱ་ངན་ལས་འདའ་བར་མི་འགྱུར་བའི་ཕྱིར་ཏེ། ཇི་སྐད་དུ།
ཞེས་གསུངས་པའི་ཕྱིར། བྱེ་བྲག་དུ་ལུས་འདུ་འཛི་ལས་བསྲིང་བ། སེམས་རྣམ་གཡེང་ལས་བསྲིང་བ་སྟེ་གཉིས་དང་ལྡན་ཞིང༌། འདོད་པ་ཆུང་ལ་ཆོག་ཤེས་པའི་གདམས་ངག་གིས་རྣལ་འབྱརོ་ལ་འཇུག་པར་བྱ་བ་ཡིན་གྱིས། དེ་ལས་བཟློག་པའི་གང་ཟག་གིས་བསྒོམ་ལ་ཞུགས་ཀྱང་སྒོམ་པ་ཡོངས་སུ་རྫོགས་པར་མི་འགྱུར་ཏེ། མདོ་ལས།
བསྲིང་གཉིས་ལྡན་ཆོག་མི་ཤེས་དང༌། །
འདོད་ཆེན་ཅན་ལ་མ་ཡིན་ནོ། །
ཞེས་གསུངས་པའི་ཕྱིར། བསྲིང་བ་གཉིས་ལྡན་གྱི་གང་ཟག་དེ་ནི་འཕགས་པའི་རིགས་ལ་གནས་པ་ཞེས་ཀྱང་བྱ་ཞིང༌། འཕགས་པའི་རིགས་དེ་ལ་ཡང་ཆོས་གོས་དང༌། བསོད་སྙོམས་དང་གནས་མལ་ངན་ངོན་ཙམ་གྱིས་ཆོག་ཤེས་པ། སྤོང་བ་དང་དགོན་པ་ལ་དགའ་བའི་རིགས་དེ་བཞི་དང་ལྡན་པ་ཞིག་དགོས་ཤིང༌། དེ་ཡང་སྤོང་བ་པ་རྣམས་ཀྱིས་ཚུལ་འདི་ལ་གནས་ནས་ལས་འདི་བྱས་ན་སྒོམ་པ་ཡོངས་སུ་རྫོགས་པར་འགྱུར་རོ། །ཞེས་ཤེས་པའི་ཕྱིར་དུ་འཕགས་པའི་རིགས་དང་པོར་གསུམ་གྱིས་ཚུལ་བསྟན་ཅིང༌། ཐ་མས་ལས་བསྟན་པ་ཡིན་ཏེ། མདོ་ལས། མ་ཆགས་འཕགས་རིགས་དེ་དག་ལས། །གསུམ་ནི་ཆོག་ཤེས་བདག་ཉིད་དོ། །གསུམ་གྱིས་ཚུལ་བསྟན་ཐ་མ་ལས། །ཞེས་གསུངས་པའི་ཕྱིར།
གསུམ་པ་བསྒོམ་བྱ་རང་གི་ངོ་བོ་ནི།
ཞི་གནས་དང་ལྷག་མཐོང་ཟུང་དུ་འཇུག་པའི་རྣལ་འབྱོར་ཞིག་ཡིན་ཏེ། དེ་ཡང་ཞི་གནས་མེད་ན་ཏིང་ངེ་འཛིན་མི་སྐྱེ་ལ། དེ་མེད་ན་ལྷག་མཐོང་ཁྱད་པར་ཅན་བདག་མེད་རྟོགས་པའི་ཤེས་རབ་མི་སྐྱེ་བའི་ཕྱིར་ཏེ། སྤྱོད་འཇུག་ལས།
ཞི་གནས་རབ་ཏུ་ལྡན་པའི་ལྷག་མཐོང་གིས། །
ཉོན་མོངས་རྣམ་པར་འཇོམས་པར་ཤེས་བྱས་ནས། །
ཐོག་མར་ཞི་གནས་བཙལ་བྱ་དེ་ཡང་ནི། །
ཞེས་བཤད་པའི་ཕྱིར། ཞི་གནས་དེ་སྐྱེ་བ་ལ་ཡང་ཆགས་སྡང་མངོན་གྱུར་བ་མགོ་ནོན་པ་ཞིག་དགོས་ཏེ། དེ་ཡང་ཇི་སྐད་དུ།
ཞེས་གསུངས་པའི་ཕྱིར། དེ་ཡང་ཞི་གནས་ཀྱི་ངོ་བོ་ནི། སེམས་ལ་སེམས་རྩེ་གཅིག་ཏུ་གནས་པའི་ཏིང་ངེ་འཛིན་ཡིན་ལ། ལྷག་མཐོང་གི་ངོ་བོ་ནི་དེའི་ངང་ནས་ཆོས་རབ་ཏུ་རྣམ་པར་འབྱེད་པའི་ཤེས་རབ་ཡིན་ཏེ། མདོ་སྡེ་རྒྱན་ལས།
ཡང་དག་གནས་པ་ལ་བརྟེན་ནས། །
སེམས་ལ་སེམས་ནི་འཇོག་ཕྱིར་དང༌། །
ཆོས་རབ་རྣམ་པར་འབྱེད་པའི་ཕྱིར། །
ཞི་གནས་དང་ནི་ལྷག་མཐོང་ཡིན། །ཞེས་གསུངས་པའི་ཕྱིར།
བཞི་པ་ཇི་ལྟར་སྒོམ་པའི་རིམ་པ་ནི།
དང་པོར་སོ་ཐར་རིགས་བདུན་གང་རུང་ལྟ་བུའི་ཚུལ་ཁྲིམས་རྣམ་པར་དག་པ་ལ་གནས་པར་བྱས། དེའི་རྗེས་སུ་བདེན་པ་མཐོང་བ་དང་རྗེས་སུ་མཐུན་པའི་གསུང་རབ་ལ་ཐོས་བསམ་བྱས། དེ་ནས་སྒོམ་པ་ལ་འཇུག་པར་བྱེད་དགོས་པ་ཡིན་ཏེ། མདོ་ལས།
ཚུལ་གནས་ཐོས་དང་བསམ་ལྡན་པས། །
བསྒོམ་པ་ལ་ནི་རབ་ཏུ་སྦྱོར། །
ཞེས་གསུངས་པའི་དེའི་རྒྱུ་མཚན་ཡང༌། ཚུལ་ཁྲིམས་རྣམ་པར་དག་པས་སེམས་ལ་འགྱོད་པ་མེད་ཅིང༌། དེ་ལ་བརྟེན་ནས་སེམས་ལས་སུ་རུང༌། དེ་ལས་ཏིང་ངེ་འཛིན་སྐྱེ། དེ་ལ་བརྟེན་ནས་ཡང་དག་པའི་དོན་རྟོགས་པའི་ཤེས་རབ་སྐྱེ་བའི་ཕྱིར། དེས་ཏིང་ངེ་འཛིན་བསྒོམ་པའི་ཚུལ་ལ། ཞི་གནས་སྒོམ་པའི་ཚུལ་དང༌། ལྷག་མཐོང་སྒོམ་པའི་ཚུལ་གཉིས་ལས། དང་པོ་ནི།
འདོད་ཆགས་ཤས་ཆེ་བའི་གང་ཟག་གི་མི་སྡུག་པ་བསྒོམ། རྣམ་རྟོག་ཤས་ཆེ་བའི་གང་ཟག་གིས་དབྱུགས་འབྱུང་རྔུབ་བསྒོམ། ཞེ་སྡང་ཤས་ཆེ་བའི་གང་ཟག་གིས་བྱམས་པ་བསྒོམ་པར་བྱེད་པ་ཡིན་ཏེ། མཛོད་ལས། དེ་ལས་འཇུག་པ་མི་སྡུག་པ། །དབུགས་རྔུབ་དབུགས་འབྱུང་གང་ལས་ལུས། །འདོད་ཆགས་རྣམ་རྟོག་ལྷག་རྣམས་སོ། །ཞེས་བཤད་པའི་ཕྱིར། གཞན་ཡང་གདམས་ངག་གི་སྐབས་ནས་འབྱུང་བའི་མི་རྟག་པའི་འདུ་ཤེས་ལ་སོགས་པ་འདུ་ཤེས་ཉི་ཤུ་པོ་དག་ཀྱང་བསྒོམ་པར་བྱ་བ་ཡིན་ནོ། །
གཉིས་པ་ལྷག་མཐོང་ལ། འཇིག་རྟེན་པའི་ལྷག་མཐོང་དང༌། འཇིག་རྟེན་ལས་འདས་པའི་ལྷག་མཐོང་གཉིས་ལས། དང་པོ་ནི། ཕྱིན་ཅི་ལོག་བཞིའི་གཉེན་པོར་དྲན་པ་ཉེར་བཞག་བཞི་བསྒོམ་པ་ཡིན་ཏེ། ཞི་གནས་གྲུབ་པར་གྱུར་པ་ཡི། །དྲན་པ་ཉེར་གཞག་བསྒོམ་པར་བྱ། །ཞེས་གསུངས་པའི་ཕྱིར། ཉེ་བར་བཞག་པ་བཞི་ནི། ལུས། ཚོར་བ། སེམས། ཆོས་དྲན་པ་ཉེ་བར་བཞག་པའོ། །
གཉིས་པ་འཇིག་རྟེན་ལས་འདས་པའི་ལྷག་མཐོང་ནི། བདེན་བཞི་མི་རྟག་སོགས་བཅུ་དྲུག་གི་རྣམ་པ་ཅན་གྱི་ཤེས་རབ་ཡིན་ཏེ། དེས་འཇིགས་ཚོགས་ལ་ལྟ་བའི་རི་བོ་ཉི་ཤུ་འཇོམས་པར་བྱེད་པའི་ཕྱིར།
ལྔ་པ་དགོས་པ་གང་གི་ཕྱིར་དུ་བསྒོམས་པ་ནི།
དངོས་སུ་བྱིང་རྒོད་སྤོང་ཞིང་བརྒྱུད་ནས་ཉོན་མོངས་པ་ཐམས་ཅད་སྤོང་བའི་ཕྱིར་བསྒོམས་པ་ཡིན་ལ། དེ་ལྟར་སྒོམ་པའི་དགེ་སློང་དེ་ལ་སྤོང་བ་པ་ཞེས་བྱ་ཞིང༌། དེའི་གནས་ལ་ཡང་སྤོང་ཁང་ཞེས་བཤད་པ་ཡིན་ནོ། །དེ་ཡང་མདོ་སྡེ་ལས། ཉེས་པ་ལྔའི་གཉེན་པོར་སྤོང་བའི་འདུ་ཤེས་བརྒྱད་སྒོམ་པར་གསུངས་སོ། །
དྲུག་པ་ཏིང་ངེ་འཛིན་གྱི་སྐྱོན་བྱིང་རྒོད་བསལ་བ་ལ། བྱིང་བ་བསལ་བ་དང༌། རྒོད་པ་བསལ་བ་གཉིས་སུ་ཡོད། དང་པོ་༼བྱིང་བ་བསལ་བ་༽ནི།
གདོས་བུ་གདགས་པ་དང༌། ཕོ་ལོང་འཕང་བ། མདུན་དུ་མར་མེ་བཞག་པ་ལ་སོགས་པའི་སྒོ་ནས་གཉིད་ཡུར་བ་བསལ་བའི་སྒོ་ནས་བྱེད། དེ་ཡང་གདོས་བུ་ནི། བུམ་ཆུང་ཆུས་བཀང་བའི་ཤིང་གི་བྱང་བུ་མཐོ་གང་པ་གཅིག་ལ་བྱེད། ཕོ་ལོང་ནི། སྐུད་པའི་ཐུམ་བུ་ཐིག་གུ་བཏགས་པ་ལ་བྱེད།
གཉིས་པ་རྒོད་པ་བསལ་བ་ལ་གཉིས། སྤོང་བ་པའི་ཞལ་ཏ་པ་བསྐོ་བ་དང༌། དེས་ཇི་ལྟར་བྱ་བའི་ཚུལ་ལས། དང་པོ་༼སྤོང་བ་པའི་ཞལ་ཏ་པ་བསྐོ་བ་༽ནི།
དགེ་སློང་ཆོས་བཅུ་གཅིག་༼བསྙེན་རྫོགས་ཀྱི་སྡོམ་པ་རྣམ་དག་དང་ལྡན་པ། མཚན་དང་ལྟ་བ་མཐུན་པ། ཐ་སྙད་གསུམ་དང་ལྡན་པ། མ་ནིང་དང་མཚན་གཉིས་པ་མ་ཡིན་པ་གནས་ནས་མ་ཕྱུང་བ། བྱེ་ན་ཆོས་མ་ཡིན་པའི་ཕྱོགས་སུ་མ་སོང་བ༌། ལུས་མི་སྣང་བར་བྱས་པ་མ་ཡིན་ཞིང་ཐ་མལ་པར་གནས་པ། སྤོང་བ་པ་ལ་ལོ་དྲན་བྱེད་པ་ལ་མཁས་པ་སྟེ་བཅུ་གཅིག་གོ །མཆན།༽དང་ལྡན་པ་ལ་སྤོང་བ་པའི་ཞལ་ཏ་པར་སྤྲོ་བ་དྲིས་ནས། གལ་ཏེ་སྤྲོ་ཟེར་ན། ཆོ་ག་གསོལ་གཉིས་ཀྱི་སྒོ་ནས་བསྐོ་བ་སྟེ། དགེ་འདུན་ཐམས་ཅད་འདུག་ཅིང་མཐུན་པར་གྱུར་པ་ལ། དགེ་སློང་གཅིག་གིས་གསོལ་བ་བྱས་སྟེ་ལས་བྱའོ། །འདུག་ལ་འདི་སྐད་ཅེས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་སྤོང་བའི་ཞལ་ཏ་བགྱི་བ་འདི་དགེ་འདུན་གྱི་སྤོང་བའི་ཞལ་ཏ་བགྱིད་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་སྤོང་བའི་ཞལ་ཏ་བགྱིད་པར་བསྐོ་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྤོང་བའི་ཞལ་ཏ་བགྱིད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་ཚུལ་ལམ། དགེ་སློང་འདི་ཞེས་བགྱི་བ་འདི་དགེ་འདུན་གྱི་སྤོང་བའི་ཞལ་ཏ་པར་སྤྲོ་སྟེ། དེའི་སླད་དུ། དགེ་སློང་མིང་འདི་ཞེས་བགྱི་བའི་འདི་དགེ་འདུན་སྤོང་བའི་ཞལ་ཏ་བགྱིད་པར་བསྐོ་ཞིང༌། མིང་འདི་ཞེས་བགྱི་བ་འདི་དགེ་འདུན་ལ་སྤོང་བའི་ཞལ་ཏ་བགྱིད་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྤོང་བའི་ཞལ་ཏ་བགྱིད་པར་བསྐོ་ཞིང༌། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྤོང་བའི་ཞལ་ཏ་བགྱིད་པར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཞིག །
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས། དགེ་འདུན་གྱི་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྤོང་བའི་ཞལ་ཏ་བགྱིད་པར་བསྐོས་ཤིང༌། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྤོང་བའི་ཞལ་ཏ་བགྱིད་དོ། །འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
གཉིས་པ་དེས་ཇི་ལྟར་བྱ་བའི་ཚུལ་ནི།
ཞལ་ཏ་བ་དེས་སྔ་བར་ལངས་ཏེ་སྤོང་ཁང་ལ་ཆག་ཆག་དང༌། ཕྱག་བདར་དང༌། གཅི་བ་གསར་པས་བྱུག་པ་བྱ་ཞིང༌། མི་གཙང་བའི་སྐྱབས་རྣམས་ཀྱང་བྱི་དོར་བྱེད། དགེ་འདུན་བསྡུ་བའི་ཕྱིར། འཁར་གསིལ་ལམ། གཎྜི་བརྡུང༌། དེ་ཡང་ཟས་ཀྱི་ཕྱིར་ན་རྒྱུད་གསུམ་དང་ཏོགས་གསུམ་བྱ་ཞིང༌། ལས་ཀྱི་དོན་ཡིན་ན་རྒྱུད་གཅིག་དང་ཏོགས་གསུམ་བྱ། ཕྲག་པ་དབྱུང་བའི་དོན་དུ་བྱེའམ་རྒྱུད་གཅིག་ཏོག་གཅིག་བྱའོ། །
གཎྜིའི་རྒྱུ་དང་དབྱིབས་དང༌། ཚད་དང་བརྡུང་ཚུལ་དང༌། བརྡུང་བ་པོ་དང༌། ཕན་ཡོན་ལ་སོགས་པ་ནི་གཎྜིའི་མདོ་ལས་འབྱུང་བའི་འདི་ལྟ་སྟེ། ཇི་སྐད་དུ། དེ་ནས་བཅོམ་ལྡན་འདས་ཀུན་ཏུ་སྒྲ་སྒྲོགས་ཞེས་བྱ་བའི་ཏིང་ངེ་འཛིན་ལ་སྙོམས་པར་ཞུགས་སོ། །བཅོམ་ལྡན་འདས་ཏིང་ངེ་འཛིན་ལ་སྙོམས་པར་ཞུགས་པ་དེའི་ཚེ་དམྱལ་བ་ཐམས་ཅད་རྒྱུན་ཆད་པར་གྱུར་པ་དང༌། སྡང་བའི་སེམས་དང་ལྡན་པ་ཐམས་ཅད་ཀྱང་སྡང་བའི་སེམས་དང་བྲལ་ཞིང་བྱང་ཆུབ་ཀྱིས་སེམས་ལ་རབ་ཏུ་གཞོལ་བར་གྱུར། བཅོམ་ལྡན་འདས་ཀྱིས་བཀའ་སྩལ་པ། གསལ་རྒྱལ་ཁྱོད་ཀྱིས་མཐོང་ངམ་ཐོས་སམ། ཀུན་ཏུ་ཤེས་སམ། རྟོགས་སམ། བཅོམ་ལྡན་འདས་མཐོང་ལགས་སོ། །བདེ་བར་གཤེགས་པ་མཐོང་ལགས་སོ། །འཁུམས་ཤིང་ཀུན་ཏུ་འཁུམས་ལ་འཚལ་ཞིང་རབ་ཏུ་རྟོགས་སོ། །བཅོམ་ལྡན་འདས་ཀྱིས་བཀའ་སྩལ་པ། གསལ་རྒྱལ། འདི་ནི་སེམས་ཅན་ཐམས་ཅད་སྐྱེ་མ། སངས་རྒྱས་དང་བྱང་ཆུབ་སེམས་དཔའ་ཐམས་ཅད་སྐྱེད་པར་བྱེད་པ། ཉན་ཐོས་དང་རང་སངས་རྒྱས་ཡང་དག་པར་སངས་རྒྱས་ཐམས་ཅད་ཀྱི་ཕྱག་བྱས་པ་མཆོད་པ། བསམ་པ། བསྒོམས་པ། ཤེས་རབ་ཀྱི་ཕ་རོལ་ཏུ་ཕྱིན་པའི་སྒྲའི་གཟུངས་ཀྱིས་སེམས་ཅན་ཐམས་ཅད་སྐྱོང་བར་བྱེད་པ། མུ་སྟེགས་ཐམས་ཅད་རྣམ་པར་འཇིག་པར་བྱེད་པ། སྡང་བའི་སེམས་ཅན་འདུལ་བར་བྱེད་པ། བྱང་ཆུབ་ཀྱི་སེམས་ཡོངས་སུ་སྐྱོང་བར་བྱེད་པ། སངས་རྒྱས་ཀྱི་སེམས་འཕེལ་བར་བྱེད་པ། སངས་རྒྱས་འབྱུང་བ་བསྟན་པར་བྱེད་པ། འཐབ་པ་དང༌། འགྱེད་པ་དང༌། འཁྲུག་པ་དང༌། རྩོད་པ་དང༌། སྡུག་བསྔལ་བ་དང༌། རྨི་ལམ་ངན་པ་དང༌། ཀུན་ཏུ་གདུང་བ་ཐམས་ཅད་འཇིག་པ། གློ་བུར་གྱི་ནད་དང་འཆི་བ་ཞི་བར་བྱེད་པ། དུས་མ་ཡིན་པར་འཆི་བ་དང་རིམས་ལ་སོགས་པ་ཞི་བར་བྱེད་པ། ཕ་རོལ་གྱིས་དཔུང་འདུལ་བར་བྱེད་པ། བདུད་རྣམ་པར་འཇིག་པར་བྱེད་པ། དབུལ་བ་སེལ་བར་བྱེད་པ། བསྐལ་པ་བཟང་པོ་ཡང་དག་པར་འཕེལ་བར་བྱེད་པ། ཚེ་དང་ནད་མེད་པ་སྟེར་བར་བྱེད་པ། འཆི་བའི་འཇིགས་པ་ཞི་བར་བྱེད་པ། ཐར་པ་དང་དཔལ་འཕེལ་བར་བྱེད་པ་འདི་གང་གིས་ཐོས་ནས་རྗེས་སུ་ཡི་རང་བ་དེ་ལ་ཡིད་བཞིན་གྱི་ནོར་བུ་ལྟ་བུར་འབྲས་བུ་རབ་ཏུ་སྟེར་བ། ཡུམ་ཤེས་རབ་ཀྱི་ཕ་རོལ་ཏུ་ཕྱིན་པ་གཎྜིའི་གཟུགས་ཀྱིས་བཞུགས་སོ། །ཞེས་ཐོས་པ་དང་གསལ་རྒྱལ་སེམས་དང་བ་སྐྱེས་ནས་ཡང་བཅོམ་ལྡན་འདས་ལ་འདི་སྐད་ཅེས་གསོལ་ཏེ། བཅོམ་ལྡན་འདས་འདིའི་ཚད་ནི་ཇི་ཙམ་ལགས། མདོག་ནི་ཅི་འདྲ་ལགས། བྱེ་བྲག་ནི་དུ་ཞིག་བགྱིད། བརྡུང་བ་ནི་ཇི་འདྲ་ལགས་གང་གིས་བརྡུང་བར་བགྱི། གང་གི་ཚེ། གང་དུ། དུས་ཇི་སྲིད་དུ། ཇི་ལྟར་བརྡུང་བར་བགྱི། ཇི་ལྟ་བཞག་པར་བགྱི། དེ་སྐད་ཅེས་གསོལ་བ་དང༌། བཅོམ་ལྡན་འདས་ཀྱིས་བཀའ་སྩལ་པ།
འབྱོར་པ་འདོད་པས་ཤིང་རྣམས་ནི། །རབ་ཏུ་འབད་པས་བརྟག་པར་བྱ། །ཙན་དན་བིལ་བ་པ་ལ་དང༌། །ཨ་ཤྭ་ཏྠ་དང་ཙན་དན་དམར། །རྒྱས་ཏར་ཏ་ལ་ཀེམ་ཤུ་ཀ། ཤིང་ཤ་ས་དང་ཏ་མ་ལ། །ཨད་མ་སྟར་བུ་སྐྱུ་རུ་ར། །ཏངི་ཏངི་ས་ར་ཨ་ཤོ་ཀ། འདི་དག་ཐམས་ཅད་མེད་ན་ཡང༌། །འོ་པོ་ལ་ནི་འབད་དེ་བྱ། །རྒྱལ་པོ་ཐབ་པས་ཐམས་ཅད་དུ། །འདི་དག་མེད་ན་མི་བྱའོ། །ཚད་མེད་ཤིང་ངན་ལས་བྱས་དང༌། །བརྡུངས་ན་སྒྲ་ནི་མི་འབྱུང་བའི། །སངས་རྒྱས་ཡུམ་ནི་བརྡུངས་ན་ནི། །ཡུལ་འཁོར་འཚེ་བ་ངེས་པར་འབྱུང༌། །གཙུག་ལག་ཁང་གི་དགེ་སློང་རྣམས། །དེ་བཞིན་བློ་ནི་མི་མཐུན་དང༌། །ཉེ་བར་བརྡུང་བ་འབྱུང་འགྱུར་ཞིང༌། །རྣམ་པ་དུ་མར་རྩོད་པར་འགྱུར། །མུ་སྟེགས་ཅན་གྱི་དབང་འགྱུར་ཞིང༌། །བདུད་ཀྱང་འབྱུང་བར་འགྱུར་བ་ཡིན༌། །གདུག་པའི་ཀླུ་ནི་དུ་མ་ཡིས། །འབྲུ་རྣམས་ཀྱང་ནི་ཉམས་པར་བྱེད། །རྒྱལ་ཁམས་འདིར་ཡང་སེམས་ཅན་རྣམས། །རྣམ་པར་འཇིགས་པ་ཉིད་དུ་འགྱུར། །གཙུག་ལག་ཁང་ཀྱང་འཇིག་འགྱུར་ཞིང༌། །ཆོས་ཀྱང་ནུབ་པར་འགྱུར་བ་ཡིན། །བདུད་ཀྱིས་ལྷ་རྣམས་དགེ་སློང་གིས། །དགེ་སློང་ཤིན་ཏུ་མ་བསྡམས་བྱེད། །དེ་ལྟར་ཡང་དག་ཤེས་ནས་ཀྱང༌། །ལེགས་པར་ཡོངས་སུ་བརྟགས་དེ་བྱ། །ཚད་ནི་མཆུ་རུ་སོགས་ཚད་ཀྱིས། །བརྒྱད་བཅུ་རྩ་བཞི་ཉིད་བྱ་ཞིང༌། །ཞེང་དུ་སོར་དྲུག་བྱ་བ་སྟེ། །དཔངས་སུ་ཡང་ནི་གཉིས་བྱ་སྟེ། །སོར་མོའི་ཚོགས་ཀྱི་ཚད་དག་གིས། །ཟུར་བཞིར་ཚད་ནི་གཉིས་པ་ཡིན། །ལེགས་མཉམ་ཉིད་དང་ཤིན་ཏུ་གསལ། །རྩེ་གཉིས་སྦལ་བའི་མགོ་བཞིན་ནོ། །དེ་ནས་བརྡུང་བར་བྱེད་པ་ཡང༌། །ཤིང་དེ་ཉིད་ལ་འབད་དེ་བྱ། །སོར་བཅུ་གཉིས་ཀྱི་ཚད་དག་ལས། །ཀུམ་ཞིང་རྩེ་གཉིས་ནེའུ་ལེའི་མགོ། །འཆང་བཟུང་ཚད་ཀྱང་དེ་བཞིན་ཏེ། །ཤིན་ཏུ་མཉམ་དང་རྩིབས་མཉམ་དང༌། །གང་ཕྱིར་དེ་བརྡུང་བཞག་དགོས་པས། །དེ་འོག་ཏུ་ཡང་ཁྲིའུ་བྱ། །གཙུག་ལག་ཁང་གི་སྒོ་སྟེང་ངམ། །ཕང་ན་དབུས་མའི་སྟེང་དུ་བྱ། །དེ་ཡི་རབ་གནས་བྱ་བ་ནི། །ཤིན་ཏུ་བརྟན་པའི་ཆོས་ཀྱི་སྐུ། །སྐྱེ་བ་མ་ཡིན་འབྲི་བྱེད་མིན། །གདོད་ནས་མ་སྐྱེས་པའི་དགེ་བ། །དེ་ལྟར་རབ་ཏུ་གནས་བྱས་ནས། །དེ་ཡི་སྤྱན་འབྱེད་གྱུར་པ་ཡི། །གཎྜི་སྤྱན་འབྱེད་བྱས་ནས་ཀྱང༌། །དེ་འོག་གཙུག་ལག་ཁང་ཀུན་ཏུ། །ཀླུ་བདུན་གྱིས་ནི་བརྒྱན་པ་ལྟར། །བསྐྱེད་པའི་རིམ་གྱིས་བརྡུང་བར་བྱ། །དེ་འོག་དཀོན་མཆོག་གསུམ་ལ་ནི། །ཕྱག་བྱས་ནས་ནི་བརྡུང་བྱ་ཞིང༌། །ཤ་ཚ་ལེན་གསུམ་བརྗོད་པས་ནི། །ཆོས་ཀྱི་རྔ་རྣམས་བརྡུང་བར་བྱ། །མེ་ཏོག་གིས་མཆོད་དེ་བཞི་ཁྲུས། །ཟན་ཟ་ཉི་མ་འཆར་ནུབ་ཚེ། །དུས་གསུམ་ལ་ནི་ལེན་གསུམ་སྟེ། །སྐུ་ཁྲུས་ཚེ་ན་ལན་གཉིས་ལྔ། །གློ་བུར་གདོན་དང་ཆར་མི་འབེབས། །དེ་བཞིན་འཐབ་དང་རྩོད་པ་དང༌། །གློག་དང་གནོད་པ་ཆེན་པོ་དང༌། །གནས་བརྟན་རྣམས་ནི་སྤྱན་འདྲེན་དང༌། །ནད་དང་མུ་གེ་ཞི་བའི་ཕྱིར། །མ་འཆོལ་རིམ་བཞིན་བརྡུང་བར་བྱ། །དགེ་སློང་རྣམས་དང་དགེ་ཚུལ་གྱི། །དུས་རྣམས་རྟག་ཏུ་བརྡུང་བ་སྟེ། །གསོ་སྦྱོང་ལ་ནི་གནས་པའི་ཚེ། །དགེ་བསྙེན་གྱིས་ཀྱང་བརྡུང་བར་བྱ། །མཚན་ཉིད་ཐམས་ཅད་རྫོགས་པ་དང༌། །ཀླུ་བདུན་གྱིས་ནི་བརྒྱན་པར་བྱ། །རྒྱལ་པོ་གང་ཚེ་ཡུལ་འཁོར་དུ། །གཎྜི་དེ་ནི་གྲགས་གྱུར་པ། །དེར་ནི་དཔལ་དང་གྲགས་པ་དང༌། །འདོད་པ་དང་ནི་ལོ་ལེགས་དང༌། །ཕ་རོལ་དཔུང་གི་འཇིགས་མེད་ཅིང༌། །འབྲུ་རྣམས་ཀྱང་ནི་ཉམས་མི་འགྱུར། །སངས་རྒྱས་བྱིན་བརླབས་སྦྱོར་བ་ཡི། །དེར་ནི་བདུད་རྣམས་འདུལ་བར་འགྱུར། །ཆོས་ཀྱི་རྔ་ནི་སྲིད་རྩེར་བཅས། །ཀུན་ནས་རྟག་ཏུ་གཡོགས་པར་འགྱུར༌། །དམྱལ་དང་ཡི་དྭགས་འཇིག་རྟེན་རྣམས། །འཇིགས་པར་འགྱུར་བ་ཐེ་ཚོམ་མེད། །ཐམས་ཅད་སངས་རྒྱས་རྟག་དད་ཅིང༌། །ཐམས་ཅད་ཆོས་ལ་གཞོལ་བར་འགྱུར། །དེར་ནི་དགེ་འདུན་འདུལ་བར་ལྡན། །མཁས་པ་རྣམས་ཀྱིས་འཕེལ་བར་འགྱུར། །འདོད་ཆགས་ཞེ་སྡང་གཏི་མུག་རྣམས། །དེར་ནི་ནུབ་པར་འགྱུར་བ་ཡིན། །རྒྱལ་པོ་ཚེ་རིང་ཆོས་ལྡན་ཞིང༌། །བདེ་བ་དག་དང་ལྡན་པར་འགྱུར། །རྒྱལ་པོ་གཙུག་ལག་ཁང་ཀུན་ཏུ། །ཆོས་ཀྱི་རྔ་ནི་བརྡུངས་པ་ཡིས། །སྒྲ་ནི་གང་གི་རྣ་བ་ཡིས། །རྣ་ལམ་དུ་ནི་གྲགས་གྱུར་ཅིང༌། །དུས་བཞི་རྟག་ཏུ་ཐོས་པ་ནི། །དེ་རྣམས་བྱང་ཆུབ་ཐོབ་པར་འགྱུར། །གང་ཞིག་སྙིང་ནས་ཡི་རང་བ། །དེ་ནི་གྲོལ་འགྱུར་ཐེ་ཚོམ་མེད། །གཎྜིའི་མདོ་ནི་ལན་གཅིག་ཐོས། །མི་དེ་སྐྱེ་བ་དྲན་པར་འགྱུར། །གང་དུ་མདོ་སྡེ་མཆོག་ནི་གནས། །ཡུལ་འཁོར་དེར་ཡང་འབྱོར་པར་འགྱུར། །དུས་ཀུན་དུ་ནི་གནས་པ་དང༌། །ཀློག་གི་ཡང་ན་མཆོད་པར་བྱེད། །འདི་ནི་ཡིད་ལ་འཛིན་བྱེད་པ། །སྡིག་པ་ཀུན་ལས་གྲོལ་བར་འགྱུར། །ཞེས་གསུངས་པ་ལས་ཤེས་པར་བྱའོ། །
གཉིས་པ་མཐུན་པའི་གསོ་སྦྱོང་དང༌། གཉིས་པ་དབྱར་གནས་ཀྱི་གཞི་དང༌། གསུམ་པ་དགག་དབྱེའི་གཞིའི་ཆོ་ག་ཁོ་བོས་ཟུར་དུ་བྱས་པས་བལྟ་བར་བྱའོ། །
གཉིས་པ་བདེ་བར་གནས་པའི་རྐྱེན་གྱི་གཞི་ལ། གོས་དང༌། སྨན་གྱི་གཞི་གཉིས་ལས། དང་པོ་གོས་ལ། སྲ་བརྐྱང་དང༌། གོས་དངོས་དང༌། ཀོ་ལྤགས་ཀྱི་གཞི་དང་གསུམ་ལས། དང་པོ་སྲ་བརྐྱང་གི་གཞིའི་ཆོ་ག་རྣམས་ནི།
དེང་སང་ལག་ལེན་དུ་མི་བྱེད་པས་འདིར་མ་བཀོད་དོ། །
གཉིས་པ་གོས་དངོས་ཀྱི་གཞི་ལ་གཉིས། སྤྱིར་བཤད་པ་དང༌། ལས་ཀྱི་ཆོ་ག་བྱེ་བྲག་ཏུ་བཤད་པ་ལས། དང་པོ་༼སྤྱིར་བཤད་པ་༽ལ་བཞི། གོས་ཇི་ལྟར་བསྒྲུབ་པའི་ཚུལ། གོས་ཀྱི་རྒྱུའི་རྙེད་པ་ཇི་ལྟར་བྱ་བའི་ཚུལ། གོས་དངོས་ཀྱི་རྣམ་པར་གཞག་པ། ཞར་ལ་ལྷུང་བཟེད་དང་འཁར་བསིལ་འཆང་བའི་ཚུལ་ལོ། །དང་པོ་༼གོས་ཇི་ལྟར་བསྒྲུབ་པའི་ཚུལ་༽ནི།
ལོག་འཚོ་ལྔ་དང་བྲལ་ཞིང་གོས་ཀྱི་རྒྱུ་རུང་བ་བདུན་ལས་གྲུབ་ཅིང༌། སྐྲ་འབལ་བ། གཡང་གཞི་དང༌། ཤིང་ཤུན་དང༌། ལོ་མ་གྱོན་པ་དང༌། ཐོད་པ་ཐོགས་པ་ལ་སོགས་པ་ནི་མུ་སྟེགས་ཀྱི་རྟགས་ཡིན་པས་སྤང་བར་བྱའོ། །
གཉིས་པ་ལ་གཉིས། རྙེད་པ་དག་པ་དང་མི་དབང་བའི་རིམ་པ་བསྟན་པ། རྙེད་པ་ཇི་ལྟར་བགོ་བའི་ཚུལ་ལོ། །དང་པོ་༼རྙེད་པ་དག་པ་དང་མི་དབང་བའི་རིམ་པ་བསྟན་པ་༽ནི།
དབྱར་གྱི་རྙེད་པ་ནི་དབྱར་ཁས་བླངས་པའི་དགེ་འདུན་རྣམས་དབང༌། གནས་ཀྱི་རྙེད་པ་ནི་གནས་དེ་ན་གནས་པ་རྣམས་དབང༌། སྦྱིན་བདག་གི་འདི་ལ་འབུལ་ལོ་ཞེས་མིང་གསལ་བྱས་ཏེ་ཕུལ་ན་དེ་ཉིད་དབང༌། རྙེད་པ་ལ་ཡང༌། ཟས་ཀྱི་རྙེད་པ་དང༌། གོས་ཀྱི་རྙེད་པ་ལས། ཟས་ཀྱི་རྙེད་པ་ནི། རབ་ཏུ་བྱུང་བ་ཐམས་ཅད་ངས་ལའེི་འདབ་མ་ཙམ་དུ་མཉམ་པོར་བསྒོ་བར་བྱེད།
གཉིས་པ་གོས་ཀྱི་རྙེད་པ་ནི།
དགེ་ཚུལ་ཕོ་མོ་ནི་སུམ་གཉིས་དབང༌། བསྙེན་པར་རྫོགས་པར་འདོད་པའི་དགེ་ཚུལ་དང་དགེ་སློབ་མ་རྣམས་ནི་དགེ་སློང་དང་མཉམ་པར་དབང་བ་ཡིན་ལ། ལུང་ཁ་ཅིག་ལས། དགེ་ཚུལ་ཕོ་མོ་གཉིས་གོས་ཀྱིས་རྙེད་པ་སུམ་གཅིག་དབང༌། ཞེས་གསུངས་པ་ཡང་དེ་མ་དག་པ་ཡིན་ཏེ། མདོ་རྩ་བ་ལས། སུམ་གཉིས་དབང་བར་བཤད་པ་དང༌། དགེ་ཚུལ་ལ་སྟོད་གཡོགས་སྨད་གཡོགས་གཉིས་ཀ་དགོས་པའི་ཕྱིར།
ཡང་ལུང་གཞི་ལས་ནི། རྙེད་པ་རྣམ་པ་བརྒྱད་གསུངས་ཏེ། མཚམས་ཀྱི་ཐོབ་པའི་དང༌། དགེ་འདུན་གྱིས་ཁྲིམས་སུ་བཅས་པའི་དང༌། རྟེན་གྱིས་ཐོབ་པའི་དང༌། དགེ་འདུན་གྱིས་བཏགས་པ་དང༌། དགེ་སློང་གི་བཏགས་པ་དང༌། དབྱར་གྱིས་རྙེད་པ་དང༌། མངོན་གསུམ་གྱིས་དང༌། སོ་སོར་བསྟན་པའི་རྙེད་པའོ། །དང་པོ་ནི། གནས་ཐ་དད་པ་གཉིས་གསོ་སྦྱོང་དང་རྙེད་པ་གཅིག་ཏུ་བྱས་པ་ལྟ་བུའོ། །གཉིས་པ་ནི། དགེ་འདུན་གྱི་འདི་ནི་འདིའི་རྙེད་པའོ། །ཞེས་ཁྲིམས་སུ་བཅས་པ་ལྟ་བུའོ། །གསུམ་པ་ནི།ཟ་མ་དང་མ་ནིང་ངམ། དགེ་ཚུལ་དང་དགེ་སློང་ལྟ་བུ་རྟེན་སོ་སོར་ངེས་པའི་རྙེད་པའོ། །བཞི་པ་ནི། ངེས་ལ་དམིགས་ཀྱིས་མ་ཕྱེ་བ་ལྟ་བུའོ། །ལྔ་པ་ནི། ངེས་ལ་དམིགས་ཀྱིས་ཕྱེ་བ་སྟེ། འདི་ནི་གནས་ཁང་བའི་རྙེད་པའོ། །འདི་ནི་ཡང་ཐོག་པའི་རྙེད་པའོ། །འདི་ནི་སྒོ་ཁང་བའི་རྙེད་པའོ། །ཞེས་པ་ལྟ་བུའོ། །དྲུག་པ་ནི། དབྱར་གནས་པའི་དགེ་འདུན་ལ་སྦྱིན་བདག་གིས་སོ་སོར་བགོས་པ་ལྟ་བུའོ། །བདུན་པ་ནི། མ་ངེས་པ་ལ་དམིགས་ཀྱིས་མ་ཕྱེ་བ་ལྟ་བུའོ། །བརྒྱད་པ་ནི། མཆོད་རྟེན་ཆེན་པོའི་བཞི་ལ་ཕུལ་བ་ལྟ་བུའོ། །
ཡང་རང་སངས་རྒྱས་ཚོགས་ན་སྤྱོད་པའི་མཆོད་རྟེན་དང༌། ཉན་ཐོས་ཀྱི་མཆོད་རྟེན་ལ་ཕུལ་བ་རྣམས་ནི་དགེ་འདུན་གྱིས་སོ་སོར་བགོ་བར་བྱ། རང་སངས་རྒྱས་བསེ་རུ་ལྟ་བུའི་མཆོད་རྟེན་དང་སྟོན་པ་རྫོགས་པའི་སངས་རྒྱས་ཀྱི་མཆོད་རྟེན་དང༌། བྱང་སེམས་འཕགས་པའི་མཆོད་རྟེན་དང༌། སངས་རྒྱས་དོན་དམ་པའི་ཆོས་རྟེན་ལ་ཕུལ་བ་རྣམས་ནི་མི་བགོ་བར་དེ་དག་གི་མཆོད་པ་དང་ཞིག་གསོས་ཀྱི་དོན་དུ་བཞག་པར་བྱའོ། །ལུང་གི་ཆོས་ལ་ཕུལ་བ་ནི་ཆོས་སྨྲ་བ་རྣམས་དབང་ཞིང༌། དེའི་ཚད་ཀྱང་གཙུག་ལག་གི་ཚིགས་སུ་བཅད་པ་གཅིག་ཙམ་འཛིན་པ་ཡན་ཆད་དོ། །བྱེ་བྲག་ཤི་བའི་རྫས་ལ། རབ་བྱུང་ཤི་བའི་རྫས་དང་ཁྱིམ་པ་ཤི་བའི་རྫས་གཉིས་ལས། རབ་བྱུང་ཤི་བའི་རྫས་ནི། རབ་ཏུ་བྱུང་བའི་སྡོམ་པ་གསོ་རུང་ཡན་ཆད་དང་ལྡན་པ༌། མཚན་དང་ལྟ་བ་མཐུན་པ། གནས་ནས་མ་ཕྱུང་བ། ཆོས་མནི་གྱི་ཕྱོགས་སུ་མ་སོང་བའི་རབ་བྱུང་ཐམས་ཅད་དབང༌། དུས་ནི་བྱིན་གྱིས་བརླབས་པའི་སྔ་རོལ་ཚུན་ཆད་དུ་སློབ་ན་དབང་ལ། མ་སློབ་ན་མི་དབང༌། གནས་ལ་ཡང་ཤི་བའི་གནས་དང༌། ནོར་འདུག་པའི་གནས་གཉིས་ལས། ནོར་འདུག་པའི་གནས་དབང་བཙན། ནོར་ལ་ཡང༌། ནོར་དངོས་དང༌། ནོར་དང་འདྲ་བ་ནི་ནོར་དེ་གང་ལ་བཅོལ་བའི་མི་སྔར་བློ་གཏད་པ་དེ་གང་ན་འདུག་པའི་གནས་གཉིས་ལས། ཕྱི་མ་མི་གང་ན་གནས་པའི་ས་དབང་བཙན་ནོ། །
མཛོད་འགྲེལ་ལས། མཚམས་མ་བཅད་ན་རབ་བྱུང་ཤི་བའི་རྫས་དེ་ཆོས་འདི་པའི་རབ་བྱུང་ཐམས་ཅད་དབང༌། མཚམས་བཅད་ན་མཚམས་དབང་དེ་ན་གནས་པ་རྣམས་དབང་གསུངས། ཡང་མཚམས་གཉིས་ཀྱི་བར་དུ་ཤི་ན་མགོ་གང་གི་ཕྱོགས་སུ་བསྟན་པ་དེ་དབང༌། མགོ་མཚམས་གཉིས་ཀར་བསྟན་ན་གཉིས་ཀ་དབང༌། ཁྱིམ་པའི་ནང་དུ་རབ་བྱུང་ཤི་ན་དེའི་ཡོ་བྱད་ཁྱིམ་དེ་ཉིད་དབང༌། དགེ་སློང་ཤི་བའི་ཡོ་བྱད་དགེ་སློང་མའི་ཁྱིམ་ན་ཡོད་ཀྱང་དགེ་སློང་ཕ་དབང༌། གཤིན་པོ་ལ་བུ་ལོན་ཆགས་ན་རྫས་རྣམས་བགོས་ཟིན་ན་ཡང་སླར་བསྡུས་ནས་འཇལ་དགོས། ཡང་གསེར་དང་རས་ལ་སོགས་པ་གང་འཇལ་བའི་ཚད་བྱས་པ་དེ་ཉིད་འཇལ་དགོས་ཤིང༌། ཚུར་ལེན་ན་ཡང་དེ་ལྟར་དུ་ལེན། གཤིན་པོའི་རྫས་མེད་ན་མཁན་སློབ་དང་དེའི་གྲོགས་རྣམས་ཀྱིས་དེའི་བུ་ལོན་གཞལ་མི་དགོས། གང་ཟག་ཤི་བའི་ནོར་ལས་ནི་ནད་གཡོག་ལ་ནི་ཆོས་གོས་རྣམ་པ་གསུམ། ལྷུང་བཟེད། ཆུ་ཚགས། སྟན་ཏེ་ཡོ་བྱད་དྲུག་དབང༌། ནད་གཡོག་པ་དུ་མ་ཡོད་ན་དྲུག་པོ་དེ་ཉིད་ཀྱིས་ཆོག །དྲུག་ཚན་དུ་མ་ཡོད་ན་འབྲིང་པོ་ལས་བྱིན། རབ་ཏུ་བྱུང་བ་མ་ཤི་གོང་དུ་ཡོ་བྱད་བྱིན་ཟིན་ན་དེ་ཉིད་དབང་བཙན། ཁ་ཆེམས་ནི་དབང་མི་བཙན་ཏེ་རབ་བྱུང་ནི་ལྟོས་མེད་དུ་ཤི་བ་ཡིན་པའི་ཕྱིར། ཁྱིམ་པ་ནི་ཁ་ཆེམས་དབང་བཙན་ཏེ་ལྟོས་པ་དང་བཅས་པ་ཡིན་པའི་ཕྱིར། རོ་འདོར་བའི་ཚེ་གསོ་མང་པོ་དང་བཅས་པའམ་གཅེར་པུར་དོར་བར་མི་བྱ་ཡི། སྨད་གཡོགས་དང་རྔུལ་བཟན་ཙམ་དང་བཅས་ཏེ་དོར་བར་བྱའོ། །རོ་མ་དོར་གོང་དང༌། རོ་ལ་མཆོད་པ་མ་བྱས་པར་ཤི་བའི་ཡོ་བྱད་བགོ་བར་མི་བྱའོ། །དགེ་འདུན་གྱི་ལྷ་འབང་ལྟ་བུ་དགེ་འདུན་དབང་བའི་ཁྱིམ་པ་ཤི་བའི་རྫས་ཇི་ལྟར་བྱ་བ་ནི། བུ་དང་ཆུང་མ་ནི་ཅི་བདེར་བྱ་བའམ་ཁྱིམ་པ་ལ་བཙོང་བར་བྱའོ། །རྟ་གླང་དང་གོ་ཆ་སོགས་ནི་རྒྱལ་པོ་ལ་འབུལ། རིན་པོ་ཆེ་རྣམས་ནི་དཀོན་མཆོག་གསུམ་ལ་འབུལ། མུ་ཏིག་ནི་སངས་རྒྱས་ལ་འབུལ། ཚོན་རྩི་རྣམས་ནི་དྲི་གཙང་ཁང་ལ་བྱུག །མཚོན་ཆ་རྣམས་ནི་དགེ་འདུན་ལ་ཕུལ་ཏེ་འཁར་གསིལ་དང༌། གྲི་གུ་དང་ཁབ་ལ་སོགས་པ་བྱས་ཏེ་འགྱེད། དགེ་སློང་གྲི་གུ་སོར་དྲུག་པ་བཅང་བར་བྱ། ཤིང་དང༌། ཁང་ཁྱིམ་དང༌། མགར་སྤྱད་དང༌། བྲན་ཕོ་མོ་དང༌། བ་ལང་ར་ལུག །སྨན་དང༌། སངས་རྒྱས་ཀྱི་གླེག་བམ་དང༌། བྱ་བ་མྱུར་དུ་མི་འགྲུབ་པའི་དམ་རྒྱ་རྣམས་ནི་མི་བགོ་བར་བཞག་པར་བྱ། རས་དང༌། རས་ཡུག་ཆེན་དང༌། བེའུ་རས་དང༌། ལྷམ་དང་འབྲུ་མར་སྣོད་དང༌། གླེགས་བམ་གཞན་དང༌། དམ་རྒྱ་གཞན་དང༌། འབྲུ་དང༌། བཟའ་བཏུང་རྣམས་འཕྲལ་དུ་བགོ་བར་བྱའོ། །
གཉིས་པ་རྙེད་པ་ཇི་ལྟར་བགོ་བའི་ཚུལ་ནི།
འཕགས་པ་ཉེར་དགའ་མར་མ་ཞུ་བའི་ནད་ཀྱིས་ཤི་བའི་རྗེས་སུ། གསེར་ཆ་ཅིག་ནི་ཆོས་གོས་ཀྱི་རིན། ཆ་གཉིས་པ་ན་བའི་གོས་སྨན། ཆ་གསུམ་པ་ནི་གདུ་བུར་བྱས་པ་དང༌། མ་བྱས་པ་སྟེ་གསེར་སྲང་གསུམ་ཁྲི་བྱུང་བ་ནི་རྒྱལ་པོ་གསལ་རྒྱལ་གྱིས་ཐོས་ཏེ། གནས་ཁང་རྒྱས་བཏབ་པའི་ཚེ། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་སྩལ་ཏེ། རྒྱལ་པོ་ནད་མེད་པར་གྱུར་ཅིག །ཁྱོད་རྒྱལ་པོའི་བྱ་བ་བྱེད་པའི་དུས་སུ། ཉེར་དགའ་ལ་ཅུང་ཟད་བསྟབས་སམ། ཆོས་གོས་ལ་སོགས་པས་ཡོངས་སུ་སྟབས་སམ། ནད་གཡོག་བྱས་སམ། དྲིས་ཤིགགལ་ཏེ་མ་བྱས་ཟེར་ན། རབ་ཏུ་བྱུང་བ་དང་ཁྱིམ་པའི་བྱ་བ་ཐ་དད་པས་ཁྱོད་སེམས་ལས་ཆུང་ངུར་གྱིས་ཤིག །ཅེས་བརྗོད་ནས་རྙེད་པ་དགེ་འདུན་གྱིས་དབུས་སུ་བགོས་པ་ན། ཉེར་དགའ་ཤི་བའི་རྗེས་སུ་གསེར་སྲང་གསུམ་ཁྲི་འདུག་གོ། །ཞེས་ཕྱོགས་ཀྱི་དགེ་འདུན་མང་པོ་རྙེད་པ་འདོད་པས་ལྷགས་ཏེ་རྙེད་པ་བགོ་མ་ཐུབ་པ་ན་རྙེད་པ་བགོ་བའི་རྒྱུ་ལྔ་སྟེ། ཞེས་གསུངས་པས། རྙེད་པ་བགོ་བའི་རྒྱུའམ་ཐབས་ལྔ་པོ་ནི། དགེ་འདུན་ལ་སྙན་གསན་དབབ་པ། གཎྜི་བརྡུང་བ། རྙེད་པ་འགྱེད་པ་པོ་བསྐོ་བ། ཚུལ་ཤིང་བྲིམས་ཏེ་བགྲང་བ། སོ་སོའི་སྐལ་བ་ལག་ཏུ་བྲིམ་པའོ། །མདོ་རྩ་བ་ལས་ཀྱང༌། རྙེད་པ་བགོ་བ་ལྔ་བྱའོ། །ཞེས་གསུངས་ལ། འདི་དང་ལུང་ལས་རྙེད་པ་བགོ་ཚུལ་ལྔ་གསུངས་པ་གཉིས་མི་མཐུན་པར་སྣང་ངོ༌། །རྙེད་པ་བགོ་བའི་དུས་སུ་རང་གི་མཁན་སློབ་མེད་ན་དེའི་སྐལ་བ་ནོད་པར་བྱ་ཞིང༌། མཛའ་བཤེས་དང་ཡིད་བཅུག་པ་དག་གིས་ནོད་པར་བཅོལ་ན་ནོད་པར་བྱ་ཞིང་མ་བཅོལ་ན་ནོད་པར་མི་བྱའོ། །དེས་ན་རྙེད་པ་ནི་མར་མེའི་སྙིང་པོ་ཙམ་གྱི་བར་དུ་བགོ་བར་བྱའོ། །
ཟས་འབྲིམས་པ་པོས་གནས་བརྟན་ནས་གསར་བུའི་བར་ཟས་སྙོམས་པར་འབྲིམ་དགོས་ཤིང༌། མ་བྲིམས་ན། གནས་བརྟན་གྱིས་སྙོམས་པར་བྲིམས་ཤིག་ཅེས་བསྒོ་བར་བྱའོ། །ཁྱིམ་བདག་མི་སྐྱེས་ཀྱིས་ཟས་དུག་ཅན་བཅོམ་ལྡན་འདས་འཁོར་དང་བཅས་པ་ལ་ཞུས་པས། བཅོམ་ལྡན་འདས་ཀྱིས་ཀུན་དགའ་བོ་ལ་བཀའ་བསྩལ་པ། གནས་བརྟན་གྱིས་འབྱོར་ཚོགས་ཞེས་མ་བརྗོད་བར་དུ་སུས་ཀྱང་ཟས་ལ་ལོང་མ་སྤྱོད་ཅིག །ཅེས་གསུངས་ནས། འབྱོར་ཚོགས་ཞེས་བརྗོད་པའི་ཟས་ཐམས་ཅད་དུག་མེད་པར་གྱུར་པ་ཡིན་ལ། དེང་སང་ཕྱག་ལེན་ལ་ཟས་ལ་ལོངས་སྤྱོད་པའི་ཐོག་མར་གནས་བརྟན་གྱིས་ས་སྲཔྟ་ཞེས་བརྗོད་དགོས་ཤིང༌། དུག་མེད་པར་གྱུར་ཅིག་ཅེས་པའི་དོན་ཡིན་ཞེས་མཚོ་སྣང་བས་གསུངས་སོ། །
ལམ་དུ་འགྲོ་བ་ན། འཕགས་པའི་གཏམ་མམ། མི་སྨྲ་བའི་ཡི་དམ་འགྲོ་བར་བྱ་སྟེ། འཁྲིག་ཚིག་ལ་སོགས་པའི་གཏམ་དང་བཅས་ཏེ་འགྲོ་བ་ན་གནོད་སྦྱིན་ནག་ཕྱོགས་ལ་དགའ་བ་དག་གིས་བར་ཆད་བྱེད་པར་གསུངས་པའི་ཕྱིར། ངལ་གསོ་བའི་ཚེ་གཙུག་ལག་གི་ཚིགས་སུ་བཅད་པ་འདོན་ཞེས་གསུངས་ལ། སྤྱིར་གཙུག་ལག་གི་ཚིགས་སུ་བཅད་པ་འདོན་པའི་གནས་སྐབས་བཅུ་བདུན་ཡོད་དེ། ཇི་སྐད་དུ།
ངལ་གསོའི་གནས་དང་ཆུ་བདག་ཆུ་ལྷ་དང༌། །
ཆུ་ལོངས་སྤྱོད་དང་སྦྱིན་བདག་ཟས་སྤྱོད་དང༌། །
བསྔོ་བ་ངན་བཟློག་པ་དང་མདོ་བསྐུལ་གཉིས། །
ལྷུང་བཟེད་ཆུ་དང་དྲི་གཙང་ཁང་འཇུག་དང༌། །
གྲིབ་མ་འགོང་དང་ཕྱི་རོལ་ལྷ་གནས་དང༌། །
སྲོ་ཁང་བསྟེན་དང་ལྗོན་ཤིང་གཅོད་པ་དང༌། །
སྤོང་བ་པ་ཡི་ཅི་བདེར་བྱ་བ་དང༌། །
ཁྱིམ་དུ་མཚན་མོ་གནས་རོ་བསྲེག་ལ་སོགས་པའོ། །
དང་པོ་ལྔ་ལ་སྦྱིན་པ་དང་རབ་ཏུ་མཐུན་པའི་ཚིགས་བཅད་འདོན། བར་པ་བདུན་ལ་ཆོས་ཀྱིས་སྦྱིན་པའི་ཚིགས་སུ་བཅད་པ་འདོན། །ཐ་མ་ལྔ་ལ་རྒྱུན་ཆགས་གསུམ་པ་འདོན་ནོ། །
གསུམ་པ་གོས་དངོས་ལ་གཉིས། ངོ་བོ། དབྱེ་བ་ལས། དང་པོ་༼ངོ་བོ་༽ནི།
སྤྱིར་བཏང་ལ། རབ་ཏུ་བྱུང་བའི་གསོ་ཐམས་ཅད་དབྱིབས་དྲས་ཤིང་དྲུབས་པ། ཁ་དོག་དུ་རུང་བ་གསུམ་པོ་གང་རུང་གིས་ཁ་བསྒྱུར་བ་ཞིག་དགོས་ཏེ། མདོ་རྩ་བ་ལས། མཚོན་གྱིས་མ་དྲས་པའི་གོས་བཅང་བར་མི་བྱ། དྲས་ཤིང་དྲུབ་པ་ཆོས་གོས་ཉིད་དུ་བྱིན་གྱིས་བརླབས་པར་བྱ། ཞེས་དང༌། སུམ་བརྒྱ་པར། གསོ་རྣམས་ཁ་དོག་བསྒྱུར་བའི་ཚོན་རྩི་གསུམ། །ངུར་སྨྲིག་རྩི་དང་སྔོན་པོའི་མདོག་དང་བཙག །ཞེས་བཤད་པའི་ཕྱིར།
གཉིས་པ་ལ་གསུམ། འཚོ་བའི་ཡོ་བྱད། ལྷག་པའི་ཡོ་བྱད། མཁོ་བའི་ཡོ་བྱད་དོ། །དང་པོ་༼འཚོ་བའི་ཡོ་བྱད་༽ནི། འདུལ་བ་ཚིག་ལེ་ལས།
ཆོས་གོས་དྲས་པ་རྣམ་གསུམ་དང༌། །
རྔུལ་གཟན་ཤམ་ཐབས་གཉིས་གཉིས་དང༌། །
གདིང་བ་དང་ནི་གཡན་དགབ་དང༌། །
གདོང་དང་ལག་པ་འཕྱི་བ་དང༌། །
རས་ཆེན་དང་ནི་སྐྲ་བཟེད་དེ། །
འདི་དག་བཅུ་གསུམ་དག་ཏུ་འདོད། །ཅེས་བཤད་པ་ལྟར་རོ། །
གཉིས་པ་༼ལྷག་པའི་ཡོ་བྱད་༽ནི།
གསོ་བཅུ་གསུམ་པོ་དེ་དག་ཐེབ་དང་བཅས་པའོ། །
གསུམ་པ་༼མཁོ་བའི་ཡོ་བྱད་༽ནི།
དཀོན་མཆོག་དང་ཕ་མ་མཆོད་པ་དང་རང་དང་ཚངས་པ་མཚུངས་པར་སྤྱོད་པ་རྣམས་ན་བའི་གོས་སྨན་གྱི་རྒྱུར་གྱུར་པའི་གསོ་ཁ་ཚར་དང་ཕུན་ཚར་ཅན་ལ་སོགས་པའོ། །
བཞི་པ་ལྷུང་བཟེད་དང༌། འཁར་གསིལ་འཆང་བའི་ཚུལ་ལ། དང་པོ་ལྷུང་བཟེད་ལ་ཚད་དང༌། དབྱིབས་དང༌། འཁྱེར་ཚུལ་གསུམ་ལས། དང་པོ་ནི།
ལྷུང་བཟེད་ལ་ཆེ་འབྲིང་ཆུང་གསུམ་ལས། ཆུང་ཚད་ནི། མཐེ་བའི་ལྟོ་གང་སྟོང་པར་བཞག་པའི་ལྷག་ལ་འབྲས་ཐུག་པོ་ཆེ་མ་གདྷའི་བྲེའུ་ཆུང་གང་བཙོས་པ་ཚོད་མ་དང་བཅས་པ་ཤོང་བ་དེ་ཡིན་ལ། དེ་ཉིས་འགྱུར་ཤོང་བ་ནི་ཆེ་ཚད། དེ་གཉིས་ཀྱི་བར་ནི་འབྲིང་ཚད་ཡིན་ནོ། །དེ་ཡང་ཞིབ་པར་རྩིས་ན་འབྲས་མ་གདྷའི་བྲིའུ་ཆུང་གང་ལ་བོད་ཀྱི་ཚོང་འདུས་མགུར་མོའི་བྲེ་གང་དང་སུམ་གཉིས་འབྱུང༌། དེ་བཙོས་པའི་སུམ་འགྱུར་དུ་འཕེལ་བས་བྲེ་ལྔ་འབྱུང༌། ཚོད་མ་ནི་འབྲས་ཆེན་གྱི་བཞི་ཆ་ཡིན་ཅིང༌། མཐེ་བོའི་ལྟོ་གང་གི་སྟོང་པའི་ཆ་དང་བཅས་པ་ཐམས་ཅད་བསྡོམ་པས་བྲེ་བདུན་དང་དྲུག་ཕུལ་དོ་ཤོང་བ་ཚུང་ཚད་ཡིན། སྲང་གི་སྒོ་ནས་རྩིས་ན་འབྲས་མ་ག་དྷའི་བྲེའུ་ཆུང་གང་ལ་བོད་ཀྱི་སྲང་སུམ་ཅུ་སོ་གཉིས་འབྱུང༌། དེ་བཙོས་པ་ཚོད་མ་དང་བཅས་པ་ཤོང་ཞིང་མཐེ་བོའི་ལྟོ་གང་གི་ཚད་སྟོང་པར་ལུས་པ་དེ་ཙམ་ཞིག་ཆུང་ཚད་དུ་འཇོག་པ་ཡིན། ཞེས་བུ་སྟོན་པས་གསུངས། འདུལ་བ་འཛིན་པ་ཁ་ཅིག །འབྲས་ཁྱོར་ཚད་སུམ་ཅུ་སོ་གཉིས་ཤོང་བ་དེ་ཆུང་ཚད་ཡིན་ཞེས་གསུངས། རང་འགྲེལ་དང་གཞི་འགྲེལ་ལ་སོགས་པ་འགྲེལ་གཞུང་རྣམས་དང་འདི་ཉིད་འགྲིག་པ་ཡིན་ཞེས་བླ་མ་གོང་མ་རྣམས་གསུངས།
གཉིས་པ་དབྱིབས་ནི།
ཀུམ་པོ་སྒོ་ང་ཕྱེད་དུ་བཟླས་པ་ལྟ་བུ་དང༌། ཁ་དོག་ནག་པོ་བྱ་རོག་གི་མིག་ལྟ་བུར་བྱའོ། །
གསུམ་པ་ཁྱེར་ཚུལ་ནི།
སྣོད་དུ་བཅུག་ཏེ་མཆན་ཁུང་གཡོན་པའི་འོག་ཏུ་ཁྱེར་བར་བྱེད་པ་ཡིན་ནོ། །ལྷུང་བཟེད་ཀྱི་རྒྱུ་ནི་ས་དང་ལྕགས་ལས་བྱས་པ་ཁོ་ན་ཡིན་ཏེ། སུམ་བརྒྱ་པར། ལྷུང་བཟེད་གཉིས་ཏེ་ས་དང་ལྕགས་ལས་བྱས། །ལྷུང་བཟེད་གཞན་མིན་ལྷུང་བཟེད་སྐྱ་བོ་མིན། །ཞེས་བཤད་པའི་ཕྱིར། གསེར་དངུལ་དང༌། ཟངས་རག་ལ་སོགས་པའི་ལྷུང་བཟེད་ནི་བྱར་མི་རུང་ཞིང་གལ་སྲིད་རག་ལས་བྱས་པའི་ལྷུང་བཟེད་ཡོད་ན་དེ་ཉིད་སྨན་ཕོར་གྱི་ཚུལ་དུ་བཅང་བར་བྱའོ། །ལྷུང་བཟེད་བསྐྱང་བའི་ཚུལ་ནི་མིག་གིས་འབྲས་བུ་བཞིན་དུ་བསྐྱང་བར་བྱ་དགོས་ཏེ། ཇི་སྐད་དུ། ལྷུང་བཟེད་མིག་བཞིན་དུ་བསྐྱང་བར་བྱའོ། །སྣམ་སྦྱར་པགས་པ་དང་འདྲ་བར་རོ། །ཆོས་གོས་ལྷག་མ་ཡང་ངོ། །ཞེས་བཤད་པའི་ཕྱིར།
གཉིས་པ་འཁར་གསིལ་འཆང་བའི་ཚུལ་ནི།
འཁར་གསིལ་གྱི་མདོ་ལས། འཁར་གསིལ་ཞེས་པ་ནི། ཡེ་ཤེས་ཀྱིས་འཁར་བ་དང༌། ཡོན་ཏན་གྱིས་འཁར་བ་ཡིན་པ་དང༌། དུས་གསུམ་གྱིས་སངས་རྒྱས་ཐམས་ཅད་ཀྱིས་འདི་ཉིད་བཅངས་པ་ལ་སོགས་པ་འཁར་གསིལ་གྱིས་སྒྲ་བཤད་དང༌། །རྭ་བཞི་དང་དུམ་བུ་གསུམ་སྟེ་བདུན་ཡོད་པས་བྱང་ཆུབ་ཡན་ལག་བདུན་དང༌། འཕགས་པའི་ནོར་བདུན་མཚོན་པར་བྱེད་པ་དང༌། མཇུག་གི་ལྕགས་རྒྱ་མདུད་ལྟ་བུ་ནི་རྣམ་ཐར་བརྒྱད་དང༌། འཕགས་ལམ་བརྒྱད་མཚོན་པར་བྱེད་པ་དང༌། རྭ་བཞི་ཡོད་པས་འཕགས་པའི་བདེན་པ་བཞི་མཚོན་པར་བྱེད་པ་ཡིན་ལ། དེ་ཡང་སྟོན་པ་འདིའི་དབང་དུ་བྱས་པ་ཡིན་གྱིས། སངས་རྒྱས་འོད་སྲུང་གིས་བསྟན་པ་ལ་བདེན་པ་གཉིས་ཀྱིས་རྣམ་གཞག་ལས་མེད་པས་དེའི་འཁར་གསིལ་ཡང་རྭ་གཉིས་པ་ཡིན་ནོ། །སིལ་ཁྲོལ་བཅུ་གཉིས་ཡོད་པ་རྟེན་འབྲེལ་བཅུ་གཉིས་དག་པ་དང༌། སྦྱང་པའི་ཡོན་ཏན་བཅུ་གཉིས་དང༌། ཆོས་ཀྱི་འཁོར་ལོ་ལན་བཅུ་གཉིས་སུ་བསྐོར་བ་རྣམས་མཚོན་པར་བྱེད་པ་ཡིན་ནོ། །
དེ་ཡང་ཁྱིམ་དུ་བསོད་སྙོམས་ལ་འགྲོ་བའི་ཚེ་སྒོ་དྲུང་ན་བསོད་སྙོམས་པ་ཡོད་པ་མཚོན་བྱེད་དུ་འཁར་གསིལ་ལན་གསུམ་དུ་དཀྲོལ་བར་བྱ་བར་ཡིན་གྱི་སྒོ་འཕར་གདུང་བའམ་གྱ་ཚོམས་སུ་ནང་དུ་འཇུག་པར་མི་བྱ་སྟེ། མདོ་རྩ་བ་ལས། གསིལ་བྱེད་ཀྱི་སྒྲ་མ་བྱུང་བར་ཁྱིམ་དུ་འཇུག་པར་མི་བྱ། ཞེས་བཤད་པའི་ཕྱིར། རྒྱས་པར་ནི་འཁར་གསིལ་གྱི་མདོ་ཉིད་དུ་ལྟ་བར་བྱ་ཞིང༌། མཆོད་རྟེན་གཉིས་དང་བར་གྱིས་སྟོང་པ་དང་གསུམ་པ་དེ་སྐུ་གསུམ་དང་སྦྱོར་བ་སོགས་ཀྱང་སྣང་ངོ༌། །
དེས་ན་ཆོས་གོས་ལྷུང་བཟེད་འཁར་གསིལ་ལ་སོགས་པའི་རྟགས་བཅངས་ནས་དེ་དག་དང་རྗེས་སུ་མཐུན་པའི་བསླབ་པ་ལ་སློབ་ཅིང་ཡོན་ཏན་རྒྱུད་ལ་བསྡུན་པར་བྱས་ན་ཉི་མ་གཅིག་ལ་ཡང་བསོད་ནམས་ཀྱི་ཕུང་པོ་དཔག་ཏུ་མེད་པ་འབྱུང་ཞིང༌། དེ་ལྟར་མ་བྱས་ན་རབ་ཏུ་བྱུང་བའི་རྟགས་ཙམ་བཟུང་བ་ལ་ཕན་ཡོན་མེད་པའི་ཁར། སྐྱེ་བ་ཕྱི་མ་དམྱལ་བར་སྐྱེས་པའི་ཚེ་ལྷུང་བཟེད་འཁར་གསིལ་ལ་སོགས་པའི་རྣམ་པ་ཅན་གྱིས་མཚོན་ཆས་ལུས་ལ་གདུང་བ་འབྱིན་པར་བྱེད་པ་ཡིན་ཏེ། མདོ་ལས།
ཡང་དག་མ་ཡིན་གཅིག་ཤོས་ནི། །
ལྷུང་བཟེད་ལ་སོགས་རབ་འབར་བའི། །
བསྐལ་པ་སྟོང་ཕྲག་དུ་མར་ཡང༌། །
དམྱལ་བའི་ཁྲོ་ཆུ་ལྟ་བུར་འཆད་དོ། །ཞེས་དང༌།
ཇི་སྐད་དུ།
གང་ཞིག་ངུར་སྨྲིག་འགསོ་ཀྱང་སེམས་ཀྱི་སྐྱོན་མ་སྤངས། །
སྐྲ་དང་ཁ་སྤུ་བྲེགས་ཀྱང་དགེ་སྦྱོང་ཚུལ་མ་ཞུགས། །
ལག་ཏུ་ལྷུང་བཟེད་ཐོགས་ཀྱང་ཡོན་ཏན་སྣོད་མ་གྱུར། །
རབ་ཏུ་བྱུང་ཡང་དངོས་པོ་ཀུན་ལ་སེམས་མ་བྱུང༌། །
དགེ་སྦྱོང་དེ་ནི་དགེ་སྦྱོང་མ་ཡིན་ཁྱིམ་པའང་མིན། །
ཞེས་བཤད་པའི་ཕྱིར། བསོད་སྙོམས་ལ་ལོངས་སྤྱོད་པའི་རིམ་པ་ནི། དགྲ་བཅོམ་པས་བསོད་སྙོམས་ལེན་པ་ནི་བདག་པོས་ལོངས་སྤྱོད་པ་དང་འདྲ། །སློབ་པའི་གང་ཟག་བདུན་པོས་བསོད་སྙོམས་ལེན་པ་ནི་བྱིན་ལེན་བྱེད་པ་དང་འདྲ། སོ་སོ་སྐྱེ་བོའི་དགེ་སློང་ཚུལ་ཁྲིམས་དང་ལྡན་ཞིང་ཀློག་པ་དང་བསམ་གཏན་ལ་བརྩོན་པ་རྣམས་ལ་སངས་རྒྱས་ཀྱིས་རྗེས་སུ་གནང་བ་ཡིན་ཅིང༌། ཚུལ་ཁྲིམས་དང་ལྡན་ཡང་དགེ་སློང་ལེ་ལོ་ཅན་ལ་བསོད་སྙོམས་དེ་བུ་ལོན་དུ་འགྱུར་བ་དང༌། ཚུལ་ཁྲིམས་འཆལ་པས་ནི་དགེ་འདུན་གྱིས་རྙེད་པ་ལས་ཏིལ་གྱིས་ཕུབ་མ་དང་གཙུག་ལག་ཁང་དུ་རྐང་པ་ཞག་པ་ཙམ་ཡང་མི་དབང་སྟེ། ཇི་སྐད་དུ།
ཐོ་ལུམ་མེ་ལྕེ་འབར་བ་དག །
ཟོས་པར་གྱུར་པ་མཆོག་ཡིན་གྱིས། །
ཁྲིམས་འཆལ་ཡང་དག་མི་སྡོམ་པ། །
ཡུལ་འཁོར་བསོད་སྙོམས་སྤྱོད་པ་མིན། །
ཞེས་བཤད་པའི་ཕྱིར། ཁྱིམ་པས་དགེ་འདུན་གྱིས་རྫས་ལ་ལོངས་སྤྱོད་པ་ནི་དེ་བས་ཀྱང་ཉེས་པ་ཆེ་བར་མདོ་ལས་གསུངས་སོ། །
གཉིས་པ་ལས་ཆོག་དངོས་ལ་ལྔ། སྡོམ་ནི།
ཤི་དང་ནོར་འདྲ་སྣོད་འགྱེད་དང༌། །
བཅུ་གསུམ་དག་ནི་རུང་བ་བྱ། །
ཞེས་བཤད་པ་ལྟར།
དང་པོ་ཤི་བའི་རྫས་བྱིན་གྱིས་བརླབ་པའི་གསོལ་བའི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། འདི་ལྟར་གནས་འདིར་དགེ་སློང་མིང་འདི་ཞེས་བགྱི་བ་མགུམས་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་གུམ་པའི་རྫས་བགོ་བར་བགྱི་བ། གུམ་པའི་ཡོ་བྱད་ཆོས་གོས་དང་ཆོས་གསོ་མ་ལགས་པ་གདའ་བ་དང་མི་གདའ་བ་བྱིན་གྱིས་བརླབ་བོ། །འདི་ནི་གསོལ་བའོ། །
གཉིས་པ་ནོར་དང་འདྲ་བའི་བྱིན་གྱིས་བརླབ་པའི་གསོལ་བའི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། འདི་ལྟར་གནས་འདིར་དགེ་སློང་མིང་འདི་ཞེས་བགྱི་བ་གུམ་པར་གྱུར་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ནོར་དང་འདྲ་བས་དགེ་སློང་མིང་འདི་ཞེས་བགྱི་བ་གུམ་པའི་རྫས་བགོ་བར་བགྱི་བ། གུམ་པའི་ཡོ་བྱད་ཆོས་གོས་དང་ཆོས་གོས་མ་ལགས་པ་གདའ་བ་དང་མི་གདའ་བ་བྱིན་གྱིས་བརླབ་བོ། །
གསུམ་པ་སྣོད་སྤྱད་འགྱེད་པ་པོ་བསྐོ་བའི་གསོལ་གཉིས་ཀྱི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྣོད་སྤྱད་འགྱེད་པར་སྤྲོ་ན་གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནས་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་སྣོད་སྤྱད་འགྱེད་པར་བསྐོ་སྟེ། དགེ་སློང་སྣོད་སྤྱད་འགྱེད་པ་མིང་འདི་ཞེས་བགྱི་བ་འདི་དགེ་འདུན་གྱིས་སྣོད་སྤྱད་འགྱེད་པར་འགྱུར་རོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་དགེ་འདུན་གྱིས་སྣོད་སྤྱད་འགྱེད་པར་སྤྲོ་སྟེ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྣོད་སྤྱད་འགྱེད་པར་བསྐོས་ཏེ་དགེ་སློང་སྣོད་སྤྱད་སྣོད་སྤྱད་འགྱེད་པ་མིང་འདི་ཞེས་བྱ་བ་འདིས་དགེ་འདུན་གྱིས་སྣོད་སྤྱད་འགྱེད་པར་གྱུར་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྣོད་སྤྱད་འགྱེད་པར་བསྐོ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་སྣོད་སྤྱད་འགྱེད་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
བཞི་པ་ཆོས་བཅུ་གསུམ་པ་གསོ་བྱིན་གྱིས་བརླབས་པའི་ཚུལ་ལ།
ཆོས་གོས་གསུམ་བྱིན་གྱིས་བརླབ་ཚུལ་ནི་བསྙེན་རྫོགས་ཀྱི་སྐབས་སུ་བཤད་ཟིན། དེའི་ལྷག་མ་བྱིན་གྱིས་བརླབ་ཚུལ་ལ། རྔུལ་གཟན་བྱིན་གྱིས་བརླབ་པ་ནི། དགེ་འདུན་བཙུན་པ་རྣམས་དགོངས་སུ་གསོལ། བདག་མིང་འདི་ཞེས་བགྱི་བའི་གོས་བགྱིས་ལགས་པ་རུང་བ་སྤྱད་པར་འོས་པ་འདི་ཆོས་གོས་རྔུལ་གཟན་དུ་བྱིན་གྱིས་བརླབ་བོ། །ཞེས་ལན་གསུམ་བརྗོད་ཅིང་ཐབས་ལེགས་བྱ། དེས་འཚོ་བའི་ཡོ་བྱད་གཞན་ཐམས་ཅད་བྱིན་གྱིས་བརླབ་པའི་ཚུལ་ཡང་ཤེས་པར་བྱའོ། །
ལྔ་པ་མཁོ་བ་དང་ལྷག་པའི་ཡོ་བྱད་ཀྱི་རུང་བ་ནི།
མཁོ་བའི་ཡོ་བྱད་བྱིན་གྱིས་བརླབ་པ་ནི། ཚེ་དང་ལྡན་པ་དགོངས་སུ་གསོལ། གོས་འདི་བདག་ཚངས་པར་མཚུངས་པར་སྤྱོད་པ་ནད་པའི་མཁོ་བའི་ཡོ་བྱད་ཀྱིས་གོས་སུ་བྱིན་གྱིས་བརླབ་བོ། །ཞེས་ལན་གསུམ་འདོན་ཞིང་ཐབས་ལེགས་བྱ། ལྷག་པའི་ཡོ་བྱད་བྱིན་གྱིས་བརླབ་པ་ནི། ཚེ་དང་ལྡན་པ་དགོངས་སུ་གསོལ། །བདག་མིང་འདི་ཞེས་བགྱི་བའི་གོས་ལྷག་པར་རུང་བ་མ་བགྱིས་པ་རུང་བ་མ་བགྱིས་པར་རུང་བ་བགྱིས་བར་འོས་པ་འདི་མཁན་པོའི་ལགས་པར་རུང་བར་བགྱིའོ། །མཁན་པོ་ལ་ཡིད་གཏད་དེ་བཅང་བར་བགྱིའོ། །རྒྱེན་ཇི་ལྟ་བ་བཞིན་དུ་བགྱིའོ། །ཞེས་ལན་གསུམ་བཟླས་ཤིང་ཐབས་ལེགས་བྱའོ། །
གསུམ་པ་ཀོ་ལྤགས་ཀྱི་གཞི་ལ།
ཡུལ་དབུས་སུ་ནི་ཀོ་ལྤགས་ཀྱི་སྟན་དང་ལྷམ་དང་ཞྭ་ལ་སོགས་པ་རབ་ཏུ་བྱུང་བ་ནད་པ་མ་ཡིན་པ་ལ་མ་གནང་ལ། ཡུལ་མཐའ་ཁོབ་ཏུ་ནི་དེ་དག་གནང་ཞིང་ཁྱད་པར་དུའང༌། ཨསྨས་རནྟའི་ཡུལ་དུ་ནི་ཀོ་ལྤགས་ལ་ཅི་བདེར་ལོངས་སྤྱོད་པར་བྱ་བ་ཡིན་ནོ། །འོན་ཀྱང་རྒྱུ་མི་རུང་བ་ཀླུ་དང༌། སེང་གེ་དང༌། སྟག་དང༌། གླང་པོ་ཆེ་ལ་སོགས་པའི་པགས་པ་དང༌། སྒྲ་མི་རུང་བ་ཀྲོག་ཀྲོག་དང་ཀྲིག་ཀྲིག་ཟེར་བ་དང༌། དབྱིབས་མི་རུང་བ་ལུག་རུ་ལྟ་བུ་དང༌། གསེར་སྐུད་ཀྱིས་སྤྲས་པའི་ལྷམ་དང་སྟན་ལ་སོགས་པ་ནི་བཅང་བར་མི་བྱའོ། །ཡང་ཁྱིམ་པས་གོམ་པ་བདུན་ཕན་ཆད་གྱོན་པ་ལ་སོགས་པའི་སྒོ་ནས་ལོངས་སྤྱོད་ཟིན་པ་ཡིན་ན་ཉེས་པ་མེད་དོ། །
ལྷམ་གྱི་རྣམ་གྲངས་ལ། མཆིལ་ལྷམ་དང༌། སྣ་དང་རྟིང་པའི་སྒྲུབས་ཅན་དང་ཤིང་ལྷམ་དང་ལྷམ་ཡུ་བཅད་དེ་དགོས་ཆེད་ཀྱི་དབང་གིས་ལྷམ་གྱི་རྣམ་གྲངས་དུ་མ་གསུངས་སོ། །དེ་ཡང་མཆིལ་ལྷམ་དངོས་ནི། མཆིལ་ལྷམ་སྟེ་ཀླུའི་ཁ་ཆུ་ལ་དུག་ཡོད་པས་དེ་སྐྱབས་པའི་ཆེད་དུ་མཆིལ་དང་ཡུ་བ་ཚད་མ་ཡིན་ལ་སྣ་ལ་བུ་ག་ཡོད་པ་ཞིག་ཡིན་ལ། དེའི་མིང་གིས་ལྷམ་གཞན་རྣམས་ལ་ཡང་མཆིལ་ལྷམ་ཞེས་སྒྲ་སྦྱར་དུ་རུང་བ་ཡིན་ནོ། །
ཡུལ་དབུས་དང་མཐའ་ཁོབས་ཀྱི་ཁྱད་པར་ལ། ས་རྩིས་དང༌། ཆུ་༼གང་དུ་ཆུ་ལ་ཆབ་རོམ་ཆགས་པ་ནི་མཐའ་ཁོབ་དང་མི་ཆགས་པ་ནི་ཡུལ་དབུས་སོ། །མཆན།༽ རྩིས་དང༌། ཆོས་རྩིས་ཀྱི་དབང་དུ་བྱས་པ་དུ་མ་ཡོད་ཀྱང་སྐབས་འདིར་རྒྱ་གར་རྡོ་རྗེ་གདན་དབུས་སུ་གཞག་ནས་ཕྱོགས་བཞིར་དཔག་ཚད་དྲུག་ཅུ་དྲུག་ཅུ་ཚུན་ཆད་ནི་ཡུལ་ཡིན་ལ། དེ་ཕན་ཆད་ནི་ཡུལ་མཐའ་ཁོབས་ཡིན་ནོ། །
གཉིས་པ་སྨན་གྱི་གཞི་ལ་གསུམ། སྨན་དང༌། རུང་ཁང་བྱིན་གྱིས་བརླབ་པའི་ལས་ཀྱི་ཆོ་ག་བཤད་པ་དང༌། དེ་དག་གི་མཐའ་དཔྱད་པ་ལས། དང་པོའི་སྡོམ་ནི།
ཞེས་བཤད་པ་ལྟར། དང་པོ་སྨན་བྱིན་གྱིས་བརླབ་པ་ནི། མདོ་རྩ་བ་ལས། ལྷུང་བཟེད་དང་སྨན་དག་ནི་ལག་པ་གཡོན་པར་བཞག་སྟེ། གཡས་པས་སྟེང་ནས་བཀབ་དེའོ། །ཞེས་གསུངས་པས། སྨན་དེ་ཡུལ་རྟེན་གཉིས་ཀས་ལག་པ་གཡོན་པར་བཞག་གཡས་པས་སྟེང་ནས་བཀབ་སྟེ། ཚེ་དང་ལྡན་པ་དགོངས་སུ་གསོལ། བདག་དགེ་སློང་མིང་འདི་ཞེས་བགྱི་བའི་སྨན་ཐུན་ཚོད་དུ་རུང་བ་འདི་བདག་དང་ཚངས་པ་མཚུངས་པར་སྤྱོད་པ་རྣམས་ཀྱི་བགྱི་བར་ཐུན་ཚོད་དུ་རུང་བར་བྱིན་གྱིས་བརླབ་བོ། །ཞེས་ལན་གསུམ་བཟླས་ཤིང་ཐབས་ལེགས་བྱའོ། །ཞག་བདུན་པ་དང༌། འཚོ་བཅང་གིས་སྨན་བྱིན་གྱིས་བརླབ་པའི་ཚུལ་ནི། མིང་བརྗེ་བ་ཙམ་མ་གཏོགས་སྔ་མ་དང་འདྲའོ། །
གཉིས་པ་རུང་ཁང་བྱིན་གྱིས་བརླབ་པའི་གསོལ་གཉིས་ཀྱི་ཆོ་ག་ལ་དུས་རྣམ་པ་བཞི་ལས། དང་པོ་ནི།
དགེ་སློང་ལག་གིས་བླས་རུང་ཁང་གི་འགྲམ་གྱི་རྡོ་བ་བཏེགས་པ་ན། གཞི་འདི་ནི་དགེ་འདུན་གྱིས་རུང་བའི་ཁང་པར་འགྱུར་རོ། །སྙམ་དུ་སེམས་བསྐྱེད་ཅིང་ཚིག་ཏུ་ཡང་བརྗོད་པར་བྱའོ། །
གཉིས་པ་ནི། དགེ་སློང་རབ་ཏུ་བྱུང་བ་མང་པོ་དག་གི་སེམས་བསྡུ་བས་ཚེ་དང་ལྡན་པ་དག་གཞི་འདི་དགེ་འདུན་གྱི་རུང་བའི་ཁང་པར་སེམས་བསྡུས་ཤིག །ཅེས་སེམས་བསྡུ་བར་བྱའོ། །
གསུམ་པ་ནི། དགེ་སློང་ཇི་སྙེད་དེར་ཕྱིན་པ་ཐམས་ཅད་གཞི་འདི་ནི་དགེ་འདུན་གྱི་རུང་བའི་ཁང་པར་འགྱུར་བའོ། །ཞེས་ཚིག་མཐུན་པར་གཅིག་ཅར་བརྗོད་པར་བྱའོ། །
བཞི་པ་ཆོ་ག་དངོས་ནི། དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་གྲུབ་པའམ་བགྱིས་པའམ་ལགས་པའམ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་ཁང་པར་བཞདེ་ན། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན། དགེ་འདུན་གྱི་གནང་བ་མཛོད་ཅིག་དང༌། དགེ་འདུན་གྱིས་གནས་ཐམས་ཅད་གྲུབ་པའམ་བགྱིས་པའམ་ལགས་པ་ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱིས་རུང་བའི་ཁང་པར་བགྱིའོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། གནས་ཐམས་ཅད་གྲུབ་པའམ་བགྱིས་པའམ་ལགས་པའམ། ནང་མཚམས་དང་ཕྱི་རོལ་ཉེ་འཁོར་འདོམ་གང་བཅས་པ་འདི་དགེ་འདུན་གྱི་རུང་བའི་ཁང་པར་བཞེད། དེའི་སླད་དུ་དགེ་འདུན་གྱིས་གནས་ཐམས་ཅད་གྲུབ་པའམ་བགྱིས་པའམ་ལགས་པ། ནང་མཚམས་དང་བཅས་པ་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱི་རུང་བའི་ཁང་པར་བགྱི་ན། ཚེ་དང་ལྡན་པ་གང་དག་གནས་ཐམས་ཅད་གྲུབ་པའམ་བགྱིས་པའམ་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམས་གང་བཅས་པ་འདི་དགེ་འདུན་གྱི་རུང་བའི་ཁང་པར་བཟོད་པ་དེ་དག་ནི་ཅང་མ་གསུངས་ཤིགགང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་གནས་ཐམས་ཅད་གྲུབ་པའམ་བགྱིས་པའམ་ལགས་པ། ནང་མཚམས་དང་ཕྱི་རོལ་ཉེ་འཁོར་འདོམ་གང་དང་བཅས་པ་འདི་དགེ་འདུན་གྱིས་རུང་བའི་ཁང་པར་བགྱིས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གསུམ་པ་དེ་དག་གི་མཐའ་དཔྱད་པ་ལ་ལྔ། སྨན་གྱི་རྒྱུ། ངོ་བོ། སྨན་བསྟེན་པའི་ཚུལ། སྨན་བཞག་པའི་གནས་རུང་ཁང་བྱ་བ། རྒྱུ་མཐུན་གྱི་འབྲས་བུ་ཟག་པ་དོར་བའི་ཚུལ་ལས། དང་པོ་ནི།
ལོག་འཚོ་དང་བྲལ་ཞིང་མཐའ་གཉིས་སྤངས་པ། ཆོས་བཙོངས་པའི་རྒྱུ་ལས་བྱུང་བ་མ་ཡིན་པ་ཞིག་དགོས་ཏེ། མདོ་རྩ་བ་ལས། ཆོས་བསྟོད་པ་དང༌། བཀུར་སྟིའི་ཆེད་དུ་ཆོས་བཤད་ནས་ཐོབ་པའི་རྙེད་པའམ་བཙོངས་པས་འཚོ་བ་ཉེ་བར་བསྒྲུབ་པར་མི་བྱ། ཞེས་གསུངས་སོ། །
གཉིས་པ་ལ་བཞི། སྨན་གྱི་མཚན་ཉིད། དབྱེ་བ། སྒྲ་བཤད། སྨན་བྱིན་གྱིས་བརླབས་པའི་ཚུལ་ལོ། །དང་པོ་༼སྨན་གྱི་མཚན་ཉིད་༽ནི།
དགེ་སློང་གིས་བསྟེན་དུ་རུང་བ་གང་ཞིག་དྲི་རོ་རེག་བྱ་གང་རུང་གི་བདག་ཉིད་དུ་གྱུར་པ་སྟེ། མཛོད་ལས། ཁམས་ཀྱི་ཟས་ནི་འདོད་པ་ན། །སྐྱེ་མཆེད་གསུམ་གྱི་བདག་ཉིད་དོ། །ཞེས་གསུངས་པའི་ཕྱིར།
གཉིས་པ་དབྱེ་བ་ལ། དུས་སུ་རུང་བ། ཐུན་ཚོད་དུ་རུང་བ། ཞག་བདུན་པ། ཇི་སྲིད་འཚོ་བའི་བར་དུ་བཅང་བའི་སྨན་དང་བཞིར་ཡོད་དོ། །ཇི་སྐད་དུ།
སྨན་བསྟེན་པར་བྱའོ། །དེ་ནི་རྣམ་པ་བཞིའོ། །དུས་སུ་རུང་བ་དང༌། ཐུན་ཚོད་དུ་རུང་བ་དང༌། ཞག་བདུན་པ་དང༌། འཚོ་བའི་བར་དུ་བཅང་བའོ། །ཞེས་གསུངས་པའི་ཕྱིར།
དང་པོ་དུས་རུང་གི་སྨན་ལ། མཚན་ཉིད་དང༌། དབྱེ་བ་གཉིས་ལས། དང་པོ་༼མཚན་ཉིད་༽ནི།
བཅས་ལྡན་དགེ་སློང་གིས་བསྟེན་རུང་གང་ཞིག །བྱེད་ལས་བཀྲེས་པའི་ནད་སེལ་བ་ལ་གཙོ་བོར་གྱུར་པ་དེའོ། །
གཉིས་པ་དབྱེ་བ་ལ་གཉིས། བཟའ་བ་ལྔ་དང༌། བཅའ་བ་ལྔ་ལས། དང་པོ་༼བཟའ་བ་ལྔ་༽ནི།
ཟན་དང༌། འབྲས་ཆེན་དང༌། ཤ་དང༌། ཉ་ཤ་དང༌། ཁུར་བ་རྣམས་ལ་བྱེད།
གཉིས་པ་༼བཅའ་བ་ལྔ་༽ནི།
རྩ་བ་དང༌། སྡོང་བུ་དང༌། ལོ་མ་དང༌། མེ་ཏོག་དང༌། འབྲས་བུའི་བཅའ་བ་རྣམས་ལ་བྱེད། ཡང་གཞུང་འགའ་ཞིག་ལས། ཕྱེ་དང་ལྡེ་གུ་བཟའ་བར་བགྲངས་པའང་ཡོད་དོ། །ལྡེ་གུ་དང་སྐྱོ་མའི་ཁྱད་པར་ནི་སོར་མོ་ལྔའི་རྗེས་མངོན་པ་དང་མི་མངོན་པར་ཡིན་ལ། སྐྱོ་མ་དང་ཐུག་པའི་ཁྱད་པར་ནི་ཁ་བཟར་གྱེན་དུ་བསྒྲེང་བཏུབ་མི་བཏུབ་ཡིན་ནོ། །རྩ་བ་ནི་ལ་ཕུག་དང་ཡུང་མ་ལྟ་བུའོ། །སྡོང་བུ་ནི་བུར་ཤིང་ལྟ་བུའོ། །ལོ་མ་ནི་ལ་ཕུག་དང་ཡུང་མའི་ལོ་མ་ལྟ་བུའོ། །མེ་ཏོག་ནི་པདྨ་ལྟ་བུའོ། །
འབྲས་བུ་ནི། འབྲས་བུ་གསུམ། ཁམ་སྟར། རྒུན་འབྲུམ་སོགས་སོ། །
གཉིས་པ་ཐུན་ཚོད་དུ་རུང་བའི་སྨན་ལ། མཚན་ཉིད་དང༌། དབྱེ་བ་གཉིས་ལས། དང་པོ་༼མཚན་ཉིད་༽ནི།
བསྟེན་རུང་གི་སྨན་གང་ཞིག །བྱེད་ལས་གཙོ་བོར་སྐོམ་པའི་ནད་སེལ་བར་བྱེད་པ་སྟེ། ངོ་བོ་ནི་བཏུང་བ་ཡིན་ཏེ། ཇི་སྐད་དུ། ཐུན་ཚོད་དུ་རུང་བ་ནི་བཏུང་བ་དག་གོ། །ཤིན་ཏུ་སླ་བའོ། །ཞེས་གསུངས་པའི་ཕྱིར། གཉིས་པ་ནི། རྒྱུ་དུས་རུང་ལས་བྱུང་བའི་བཏུང་བ། ཞག་བདུན་པ་ལས་བྱུང་བའི་བཏུང་བ། འཚོ་བཅང་ལས་བྱུང་བའི་བཏུང་བ་དང་གསུམ་ལས། དང་པོ་ནི། བཏུང་བ་དང་ཁྱད་པར་ལྔ་ལྡན་ལྟ་བུ་ལ་བྱེད་དེ། ཁྱད་པར་ལྔ་ནི། ཤིན་ཏུ་སླ་བ། ཆུས་བཏབ་པ། ཚགས་ཀྱིས་བཙགས་པ་བཞིན་སྣང་བ། འདམ་བུ་ཉག་མའི་མདོག་ལྟ་བུའོ། །དེ་ཡང་རྒྱུ་དུས་རུང་ལས་བྱུང་བའི་བཏུང་བའི་སྦྱར་ཚགས་ནི་བསྙེན་པར་མ་རྫོགས་པས་བྱེད་དགོས་ཤིང༌། ཆུ་ཞག་བདུན་པ་དང༌། འཚོ་བཅང་ལས་བྱུང་བའི་བཏུང་བའི་སྦྱར་ཚགས་ནི་བསྙེན་པར་རྫོགས་པས་ཀྱང་བྱར་རུང་བ་ཡིན་ནོ། །གཉིས་པ་ནི། སྒྲུབུར་ཆུ་དང༌། སྦྲང་ཆུ་ལྟ་བུའོ། །གསུམ་པ་ནི། ཨ་རུ་རའི་ཁུ་བ་ལྟ་བུའོ། །
གསུམ་པ་ལ། ཞག་བདུན་པའི་མཚན་ཉིད་དང༌། མཚན་གཞི་གཉིས་ལས། དང་པོ་ནི།
བསྟེན་རུང་གི་སྨན་གང་ཟག་གི་ལས་རླུང་གི་ནད་སེལ་བ་ལ་གཙོ་བོར་གྱུར་པ་དེའོ། །གཉིས་པ་ནི། ཇི་སྐད་དུ། སྦྲང་རྩི་དང༌། ཞུན་མར་དང༌། བུ་རམ་གྱི་ཁུ་བ་ནི་ཞག་བདུན་པའོ། །ཞེས་བཤད་པ་ལྟར་རོ། །དེར་མ་ཟད་མར་གསར་དང་ཞག་ལ་སོགས་པ་ཡིན་ནོ། །
བཞི་པ་འཚོ་བཅང་གི་སྨན་ལ། མཚན་ཉིད་དང༌། དབྱེ་བ་གཉིས་ལས། དང་པོ་༼མཚན་ཉིད་༽ནི།
བསྟེན་རུང་གི་སྨན་གང་ཞིག །བྱེད་ལས་གཙོ་བོར་འདུས་པའི་ནད་སེལ་བར་བྱེད་པ་དེའོ། །
གཉིས་པ་༼དབྱེ་བ་༽ནི།
རྩ་བའི་སྡེ་ཚན་ལ་སོགས་པ་བརྒྱད་དུ་ཡོད་དེ། ཇི་སྐད་དུ། མདོ་རྩ་བ་ལས། འཚོ་བའི་བར་དུ་བཅང་བ་ནི། རྩ་བ་དང༌། སྡོང་བུ་དང༌། ལོ་མ་དང༌། མེ་ཏོག་དང༌། འབྲས་བུ་ཟས་ཀྱི་དོན་དུ་ཁྱད་པར་བྱ་བ་མ་ཡིན་པ་དག་གོ །ཞེས་བཤད་པ་ལྟར་རོ། །
གསུམ་པ་སྒྲ་བཤད་ལ་གཉིས། སྨན་སྤྱི་དང༌། སོ་སོའི་སྒྲ་བཤད་ལས། དང་པོ་༼སྨན་སྤྱི་༽ནི།
ནད་སེལ་བར་བྱེད་པས་ན་སྨན་ཞེས་བྱ་སྟེ། འཇིག་རྟེན་ན་གྲགས་པའི་སྨན་ནི་སྨན་བཞི་ལས་ཕྱི་མ་ཉིད་ཡིན་ནོ། །ཡང་སྨན་འདི་དག་ལ་མངོན་པ་ལས་ཟས་ཞེས་བཤད་ཅིང༌། དེ་ལ་ཡང་ཁམ་གྱི་ཟས། རེག་པའི་ཟས། སེམས་པའི་ཟས། རྣམ་པར་ཤེས་པའི་ཟས་དང་བཞིར་བཤད་པ་ལས། འདི་དག་ནི་ཕལ་ཆེར་ཁམ་གྱི་ཟས་ཡིན་ནོ། །
གཉིས་པ་༼སོ་སོའི་སྒྲ་བཤད་༽ནི།
དུས་སྔ་དྲོ་ཁོ་ནར་ལོངས་སྤྱོད་དུ་རུང་བས་དུས་རུང༌། ཐུན་ཚོད་ཀྱི་མཐའི་བར་དུ་བྱིན་གྱིས་བརླབ་ཏུ་རུང་བས་ན་ཐུན་ཚོད་དུ་རུང་བའི་སྨན་ཞེས་བྱ། འོ་ན་ཐུན་ཚོད་ཀྱི་མཐའ་དེ་གང་ཞེ་ན། ཐུན་ཚོད་ཀྱི་མཐའི་ངོས་འཛིན་མང་དུ་འདུག་ཀྱང་འདིར་ནི་དགོང་མོ་འོད་དམར་གྱི་མཐའ་ལ་བྱེད་པ་ལུང་ཕལ་ཆེར་ལས་གསུངས་ཀྱང༌། དེ་ལྟར་བྱས་ན་ནད་པ་ལ་མཚན་མོ་བཏུང་བ་མེད་པར་ཐལ་བའི་སྐྱོན་ཡོད་པའི་ཕྱིར། འདི་ལྟར་བྱ་སྟེ། ཉིན་ཞག་ཕྲུག་གཅིག་གིས་སྐྱ་རེངས་དང་པོ་ནས་ཉིན་ཕྱེད་ཀྱི་བར་ཐུན་དང་པོ། །ཉིན་ཕྱེད་ནས་དགོང་མོ་འོད་དམར་གྱི་བར་ཐུན་གཉིས་པ། འོད་དམར་ནུབ་ནས་མཚན་ཕྱེད་ཀྱི་བར་ཐུན་གསུམ་པ། མཚན་ཕྱེད་ནས་ཞག་ཕྱི་མའི་སྐྱ་རེངས་ཤར་གྱི་བར་བཞི་ལས། དགེ་སློང་ནད་པ་མིན་པས་སྔ་དྲོ་བྱིན་ལེན་བྱས་པའི་སྨན་ཉིན་ཕྱེད་ཡོལ་ནས་བཅངས་ན་གསོག་འཇོག་གི་ལྟུང་བྱེད་དུ་འགྱུར་ཞིང༌། དེ་བཞིན་དུ་ཕྱི་དྲོ་བྱིན་ལེན་བྱས་པའི་སྨན་འོད་དམར་འདས་པར་བཅངས་པ་དང༌། མཚན་མོའི་ཐུན་དང་པོ་ལ་བྱིན་ལེན་བྱས་པ་མཚན་ཕྱེད་ལས་འདས་པར་བཅངས་པ་དང༌། མཚན་ཐུན་ཕྱི་མ་ལ་བྱིན་ལེན་བྱས་པ་སྐྱ་རེངས་ཤར་གྱི་བར་དུ་བཅངས་ན་གསོག་འཇོག་ཏུ་འགྱུར་བའི་ཕྱིར། ནད་པ་ལ་ནི་སྐྱ་རེངས་ཤར་ནས་མཚན་མོའི་མ་མཐའི་སྐད་ཅིག་མའི་བར་ཐུན་ཚོད་ཀྱི་ཐ་མ་བྱས་ཏེ། ཐུན་ཚོད་དུ་རུང་བའི་ལྟུང་བ་དེའི་བར་དུ་བྱིན་གྱིས་བརླབ་དགོས་པ་ཡིན་ནོ། །ནད་པས་ཞག་བདུན་གྱི་བར་དུ་བྱིན་གྱིས་བརླབ་ཏུ་རུང་བས་ན་ཞག་བདུན་པ་དང༌། ནད་པས་ཇི་སྲིད་འཚོའི་བར་དུ་བྱིན་གྱིས་བརླབས་ཏེ་བཅང་བར་རུང་བས་ན་འཚོ་བཅང་གིས་སྨན་ཞེས་བྱའོ། །
བཞི་པ་བྱིན་གྱིས་བརླབ་པའི་ཚུལ་ལ་གཉིས། བྱིན་བརླབས་དངོས་དང༌། ཞར་བྱུང་བྱིན་ལེན་བྱ་ཚུལ་ལོ། །དང་པོ་༼བྱིན་བརླབས་དངོས་༽ལ་བརྒྱད། སྨན་གང་བྱིན་གྱིས་བརླབས་པ། ཡུལ་གང་གིས་མདུན་དུ་བྱིན་གྱིས་བརློབས་པ། གང་ཟག་གང་གིས་བྱིན་གྱིས་བརླབ་པ། དུས་ནམ་གྱི་ཚེ་བྱིན་གྱིས་བརླབས་པ། ཡུན་ཇི་ཙམ་དུ་བྱིན་གྱིས་བརླབ་པ། ཇི་ལྟར་བྱིན་གྱིས་བརླབ་པའི་ཆོ་ག །བྱིན་གྱིས་བརླབས་པའི་དགོས་པ། བྱིན་བརླབས་འཇིག་པའི་རྒྱུའོ། །དང་པོ་༼སྨན་གང་བྱིན་གྱིས་བརླབས་པ་༽ནི།
སྨན་ཕྱི་མ་གསུམ་གང་རུང་བྱིན་གྱིས་བརླབས་པ་ཡིན་གྱིས། དུས་རུང་གིས་སྨན་ལ་བྱིན་བརླབས་མི་ཆགས་པའི་ཕྱིར། ཇི་སྐད་དུ། དང་པོ་མ་ཡིན་ཉིད་དག་ནི། །ཞེས་གསུངས་པའི་ཕྱིར༌། སྨན་གསུམ་པོ་དེ་གང་ཡང་རུང་བ་ཆུས་བཏབ་པ། བྱིན་ལེན་ཆགས་པ། རང་དབང་བ། ཚད་དང་ལྡན་པ། མངོན་གསུམ་ན་ཡོད་པ་ཞིག་དགོས་ཏེ། དེ་ལྟར་མ་ཡིན་ན་བྱིན་བརླབས་མི་ཆགས་པའི་ཕྱིར་ཏེ། ཇི་སྐད་དུ། ལག་ཉར་བླངས་པ་དང༌། གསོག་འཇོག་བྱས་པ་དང༌། བྱིན་ལེན་མ་བྱས་པ་དང༌། ནང་དུ་ཞག་ལོན་པ་ནང་དུ་བཙོས་པ་དང༌། དགེ་སློང་གིས་བཅོས་པ་དག་ལ་བྱིན་གྱིས་བརླབས་པ་མི་ཆགས་སོ། །ཞེས་བཤད་པའི་ཕྱིར། དེ་ཡང་རུང་ཆུ་བཏབ་དགོས་ཏེ། ཇི་སྐད་དུ། ཆུས་བཏབ་ཏེ། ཞེས་གསུངས་པའི་ཕྱིར། རུང་ཆུ་ནི་བཅས་མཚམས་ཟིན་པའི་ཕྱིར། ཕལ་ཆེར་དགོང་མོ་འདེབས་པ་ཡིན་ཀྱང༌། བྱིན་གྱིས་བརླབས་པའི་ཚེ་སྔ་དྲོ་འདེབས་སོ། །དེ་ཡང་ཕྱི་དྲོ་ལོངས་སྤྱོད་པ་ཡིན་ན་སྨན་ཕྱི་མ་གསུམ་ག་ལ་རུང་ཆུ་བཏབ་དགོས་ཏེ། ཇི་སྐད་དུ། ཐུན་ཚོད་དུ་རུང་བ་ཆུ་གྲང་མོས་མ་གཏོར་བར་བཟའ་བར་མི་བྱ། ཞག་བདུན་པ་དང་འཚོ་བའི་བར་དུ་བཅངས་བ་ཡང་དེས་མ་གཏོར་བར་བཟའ་བར་མི་བྱ། ཞེས་གསུངས་པའི་ཕྱིར།
དེང་སང་འདུལ་འཛིན་དུ་བཞེད་པ་དག །རུང་ཆུ་འདེབས་པའི་དགག་༼དུས་རུང་རྣམས་ཀྱི་ཕྱི་དྲོ་ལ་སྤྱོད་པ་དགག་ཅིང༌། སྨན་ཕྱི་མ་གསུམ་ལོངས་སྤྱོད་དུ་རུང་བར་བསྒྲུབས་པ་དང་བཅས་པ་དང་མཐུན་པའི་ཆེད་དོ། །མཆན།༽ དགོས་མ་དགོངས། ལྟུང་བ་ཁོ་ན་ལ་རུང་ཆུ་འདེབས་ཤིང་གཞན་ལ་མི་འདེབས་པ་ནི་ལག་ལེན་ནོར་བ་ཡིན་ནོ། །དེ་ཡང་བསྙེན་པར་མ་རྫོགས་པ་ཞིག་གིས་རུང་ཆུ་བཏབ་དགོས་ཏེ། རྫོགས་པས་བཏབ་ན་བཏབ་པའི་གོ་ཆོད་ཀྱང་འདེབས་པ་པོ་ལ་ཉེས་བྱས་སུ་འགྱུར་བའི་ཕྱིར། ཆང་སོགས་རུང་བ་མ་ཡིན་པ་ལ་མི་ཆགས་ཏེ། སོ་ཐར་འགྲེལ་པ་སློབ་དཔོན་སྦྲང་མའི་རྐང་པ་ལྟ་བུས་མཛད་པའི་ལས།
མི་རུང་བ་དང་དུས་རུང་དང༌། །
ཁོལ་བ་ཉིད་ཀྱིས་གནས་སྐབས་སུ། །
རུང་ཆུ་ཆགས་པའི་སྐབས་མ་ཡིན། །
ཞེས་གསུངས་སོ། །དེ་ཡང་རྒྱུ་དུས་རུང་ལས་བྱུང་བའི་བཏུང་བ་ནི་ཐུན་ཚོད་ཀྱི་མཐའི་བར་དུ་བྱིན་གྱིས་བརླབས་རྒྱུ་གཞན་གཉིས་ལས་བྱུང་བའི་ལྟུང་བ་ནི་རང་རང་གིས་དུས་ཀྱིས་བར་དུ་བྱིན་གྱིས་བརླབས་དགོས་ཏེ། ཇི་སྐད་དུ། དུས་སུ་རུང་བ་ཉིད་ཡིན་ན་ཐུན་ཚོད་ཀྱི་མཐའ་འོ། །གཞན་ཉིད་ཡིན་ན་དེའི་གང་ཡིན་པའོ། །ཞེས་གསུངས་པའི་ཕྱིར།
གཉིས་པ་༼ཡུལ་གང་གིས་མདུན་དུ་བྱིན་གྱིས་བརློབས་པ་༽ནི།
མཚམས་ཀྱི་ནང་དུ་དགེ་སློང་ཆོས་བདུན་ལྡན་གྱི་མདུན་དུའོ། །
གསུམ་པ་༼གང་ཟག་གང་གིས་བྱིན་གྱིས་བརླབ་པ་༽ནི།
དགེ་སློང་ཕ་མ་དང་དགེ་སློབ་མ་ཤེས་པ་རང་བཞིན་དུ་གནས་པ་ལུས་ཐ་མལ་པར་གནས་པ་རྣམས་ཀྱིས་བྱིན་གྱིས་རློབས་པ་ཡིན་ཏེ། དེ་དག་གིས་བྱིན་ལེན་མ་བྱས་ན་ཉེས་པ་འབྱུང་བའི་ཕྱིར། དེ་ཡང་ན་བ་ལ་སོགས་པའི་རྐྱེན་དང་ལྡན་པ་ཡིན་པ་ཞིག་དགོས་ཏེ། ཇི་སྐད་དུ། དང་པོར་མ་ཡིན་ཉིད་དག་ནི། ནད་པའི་ཕྱིར། ཞེས་དང༌། ནད་པའི་ཆེད་དུ་ཡོངས་སུ་ལོངས་སྤྱད་པའི་ཕྱིར། ཞེས་གསུངས་སོ། །དེས་མཚོན་ནས་ལམ་ཞུགས་དང་དགེ་བསྐོས་དང་ལག་གི་བླ་རྣམས་ཀྱིས་བྱིན་གྱིས་བརླབ་ཏུ་རུང་བ་ཡིན་ཏེ། ལུང་ལས། ལམ་ཞུགས་ལ་ཞག་བདུན་པའི་སྨན་བྱིན་གྱིས་བརླབས་ཏེ་གནང་བ་དང༌། མདོ་རྩ་བ་ལས། དེ་བྱིན་གྱིས་བརླབས་པ་བཟའ་བ་ལ་ལམ་དུ་ཞུགས་པ་དང༌། དགེ་བསྐོས་དང་ལག་གི་བླ་རྣམས་ནི་ནད་པ་དང་འདྲ་བ་ཉིད་དོ། །ཞེས་གསུངས་པའི་ཕྱིར།
བཞི་པ་༼དུས་ནམ་གྱི་ཚེ་བྱིན་གྱིས་བརླབས་པ་༽ནི།
སྔ་དྲོ་བྱིན་གྱིས་བརླབ་དགོས་ཏེ། ལུང་ལས། བཏུང་བ་བརྒྱད་པོ་འདི་དག་དུས་སུ་བྱིན་ལེན་བྱས་དུས་སུ་མཉེད། དུས་སུ་བྱིན་གྱིས་བརླབ། ཞེས་དང༌། མདོ་རྩ་བ་ལས། ཟས་སྔ་མའི་ཚེའོ། །ཞེས་གསུངས་པའི་ཕྱིར།
ལྔ་པ་༼ཡུན་ཇི་ཙམ་དུ་བྱིན་གྱིས་བརླབ་པ་༽ནི།
སྨན་གསུམ་པོ་རང་རང་གི་དུས། ཐུན་ཚོད་དང༌། ཞག་བདུན་པ་དང༌།ཇི་སྲིད་འཚོའི་བར་དུ་བྱིན་གྱིས་བརླབས་པ་ཡིན་གྱིས། དེ་ལས་ལྷག་པ་བྱིན་བརླབས་བྱས་ན་མི་ཆགས་པའི་ཕྱིར་ཏེ། ཇི་སྐད་དུ། རང་གི་དུས་ཀྱི་མཐའི་བར་དུ་བྱིན་གྱིས་བརླབ་པར་བྱའོ། །ཞེས་དང༌། དུས་ལྷག་པ་ལ་བརྟེན་ན་མི་ཆགས་པའི་ཕྱིར། ཞེས་སོ། །
དྲུག་པ་༼ཇི་ལྟར་བྱིན་གྱིས་བརླབ་པའི་ཆོ་ག་༽ནི།
སྦྱོར་དངོས་རྗེས་གསུམ་ཚང་བའི་ཆོ་གའི་སྒོ་ནས་སོ། །
བདུན་པ་༼བྱིན་གྱིས་བརླབས་པའི་དགོས་པ་༽ནི།
ནད་པས་ཡང་ཡང་བྱིན་ལེན་བྱེད་དགོས་པ་བྱུང་ན་སྡུག་བསྔལ་བས། ནད་པ་རྣམས་བདེ་བ་ལ་རེག་པ་དང༌། གསོག་འཇོག་གི་ཉེས་པ་ཁེགས་པའི་ཕྱིར་ཡིན་ཏེ། ཇི་སྐད་དུ། བྱིན་གྱིས་བརླབས་པས་གསོག་འཇོག་མི་འབྱུང༌། ཞེས་བཤད་པའི་ཕྱིར།
བརྒྱད་པ་༼བྱིན་བརླབས་འཇིག་པའི་རྒྱུའོ་༽ནི།
བྱིན་ལེན་འཇིག་པའི་རྒྱུ་ཕལ་ཆེར་གྱིས་འཇིག་ཅིང༌། རོ་དང་སླ་བ་གཞན་དུ་གྱུར་པས་ཀྱང་འཇིག་པ་ཡིན་ནོ། །
གཉིས་པ་ཞར་བྱུང་བྱིན་ལེན་བྱ་ཚུལ་ལ་དྲུག །ཡུལ་གང་ལ། གང་ཟག་གང་གིས། དངོས་པོ་གང༌། དུས་ནམ་གྱི་ཚེ། ཚུལ་ཇི་ལྟར་དུ་བྱིན་ལེན་བྱེད་པ། བྱིན་ལེན་འཇིགས་པའི་རྒྱུའོ། །དང་པོ་༼ཡུལ་གང་ལ་༽ནི།
ལུང་རྣམ་འབྱེད་ལས། དགེ་སློང་ནག་པོ་དུར་ཁྲོད་ཀྱིས་ཟས་བྱིན་ལེན་མེད་པར་ལོངས་སྤྱད་པ་ལ་བརྟེན་ནས། ཁྱིམ་པ་རྣམས་ཀྱིས་དགེ་སློང་འདི་ནི་མི་ཤ་ཟ་བའོ་ཞེས་འཕྱ་བར་གྱུར་པ་ལ། བཅོམ་ལྡན་འདས་ཀྱིས་བཀའ་སྩལ་པ། ཉེས་པ་གང་ཅི་བྱུང་བ་དེ་ཐམས་ཅད་ནི་བྱིན་ལེན་མ་བྱས་པར་ཟ་བ་ལ་བརྟེན་ནས་བྱུང་བ་ཡིན་པས། དེང་ཕྱིན་ཆད་དགེ་སློང་རྣམས་ཀྱིས་བྱིན་ལེན་མ་བྱས་པར་ཟས་ལ་ལོངས་སྤྱོད་པར་མི་བྱའོ། །གལ་སྲིད་ལོངས་སྤྱོད་ན་ལྟུང་བྱེད་དུ་འགྱུར་རོ། །ཞེས་པས་དགེ་སློང་ཕ་མ་བསླབ་པ་བྱིན་པ་ཡན་ཆད་དང༌། དགེ་སློབ་མ་རྣམས་ཀྱིས་ཟས་ལ་བྱིན་ལེན་བྱས་ནས་ལོངས་སྤྱོད་དགོས་ལ། རབ་བྱུང་གཞན་ལ་ནི་བྱིན་ལེན་མི་དགོས་སོ། །
གཉིས་པ་༼གང་ཟག་གང་གིས་༽ནི།
དགེ་ཚུལ་ཕ་མ་དང་ཁྱིམ་པ་རྣམས་ཀྱིས་བྱིན་ལེན་སྟོབ་པ་པོར་རུང་ཞིང་དགེ་སློང་ཕས་དགེ་སློང་ཕ་དང་དགེ་སློང་མས་དགེ་སློང་མ་ལ་བྱིན་ལེན་མི་ཆགས་ཤིང༌། འོན་ཀྱང་དགེ་སློང་བསླབ་བྱིན་གྱིས་དགེ་སློང་རྣམ་དག་ལ་བྱིན་ལེན་བྱས་ན་ཆགས་སོ། །
ཡང་དགེ་སློང་མས་དགེ་སློང་ཕ་དང༌། དགེ་སློང་ཕས་དགེ་སློང་མ་ལ་ཕན་ཚུན་བྱིན་ལེན་ཆགས་ཏེ། མདོ་རྩ་བར། དགེ་སློང་དང་དགེ་སློང་མ་དག་ནི་ཕན་ཚུན་ཁྱིམ་པ་དང་འདྲ་བ་ཉིད་དོ་ཞེས་གསུངས་པའི་ཕྱིར། དེར་མ་ཟད། སྤྲ་སྤྲེའུ་ཅང་ཤེས་ཀྱི་བྱིན་ལེན་བྱས་ནའང་ཆགས་ཏེ། སྤྲེའུས་བཅོམ་ལྡན་འདས་ལ་ཤིང་ཏོག་ཕུལ་བ་བཞིན་ནོ། །
གསུམ་པ་༼དངོས་པོ་གང༌༽ནི།
དགེ་སློང་ལ་རུང་བའི་སྨན་རྣམ་པ་བཞི་པོ་གང་ཡང་རུང་བ་ཡིན་ལ། བཟའ་བཏུང་དེར་མ་ཟད་སྣར་བླུག་པའི་སྨན་ལ་ཡང་བྱིན་ལེན་བྱ་དགོས་སོ། །འོ་ན་ཇི་སྐད་དུ། བཟའ་བར་མི་སེམས་པ་ལ་བྱིན་ལེན་མེད་དོ། །ཞེས་བཤད་པ་དང་འགལ་ལོ་ཞེ་ན། དེ་ནི་བཟའ་བཏུང་གི་དབང་དུ་བྱས་པ་ཡིན་ནོ། །
བཞི་པ་༼དུས་ནམ་གྱི་ཚེ་༽ནི།
ཉིན་མོ་དང་མཚན་མོ་གང་ཡིན་ཀྱང་རུང་ཟས་ལ་ལོངས་སྤྱོད་པའི་དུས་ཐམས་ཅད་དུ་བྱའོ། །
ལྔ་པ་༼ཚུལ་ཇི་ལྟར་དུ་བྱིན་ལེན་བྱེད་པ་༽ནི།
ལེན་པ་པོ་དང་སྟོབས་པ་པོའི་བར་ཆུས་ཆོད་པ་ལྟ་བུ་ཆུ་མཚམས་གཞན་དང༌། སོར་བཞིའམ་ཁྲུ་གང་གིས་དངོས་པོའི་ཚད་ཀྱིས་བར་དུ་ཆོད་པ་ལྟ་བུ་རགས་པ་མཚམས་གཞན་དང༌། ལེན་པ་པོ་ནམ་མཁའ་ལ་འདུག་ལ་སྟོབ་པ་པོ་ས་ལ་འདུག་པ་ལྟ་བུ་ནམ་མཁའ་མཚམས་གཞན་ལ་ནི་བྱིན་ལེན་མི་ཆགས་སོ། །
དེས་ན་བྱིན་ལེན་ཆགས་པ་ལ། བྱིན་ལེན་བྱ་བའི་དངོས་པོ་དེ་གྱེན་དུ་འདེགས་ནུས་པ་དང༌། ལེན་པ་པོས་ལག་པ་གཉིས་བཀན་ཏེ་བླངས་པ་དང༌། སྟོབ་པ་པོས་མདུན་དྲང་ཐད་ནས་སྟབས་པ་དང༌། ལེན་པ་པོ་ལས་སྟོབ་པ་པོ་གནས་མཐོ་བ་མ་ཡིན་པས་ལག་པས་ལག་པར་རམ། ལྷུང་བཟེད་ཀྱི་ཁ་གཡོགས་ལྟ་བུ་ལག་པ་དང་འབྲེལ་བར་བྱིན་ན་ཡང་བྱིན་ལེན་ཆགས་ཏེ། ཇི་སྐད་དུ། ལག་པ་བཀན་པས་དེ་དང་འབྲེལ་བར་གྱེན་དུ་འདེགས་ནུས་པ་ཞེས་དང༌། ལྷུང་བཟེད་ཀྱི་གཞི་དག་གིས་བྱིན་ལེན་ནོད་དུ་མི་རུང་བ་ཉིད་མ་ཡིན་ནོ། །ཞེས་བཤད་པའི་ཕྱིར། ཡང་བྱིན་ལེན་སྟོབ་པ་པོ་རིགས་ངན་ལ་སོགས་པ་ཡིན་ན་ལག་པས་ཐོབ་པའི་གནས་བརྟན་ནས་དེར་ཞོགས་ཅིག་ཅེས་བརྗོད་ན་ཡང་བྱིན་ལེན་ཆགས་ཏེ། ཇི་སྐད་དུ། ཡུལ་གྱི་མི་དམད་པར་བྱ་བ་ཉིད་ཡིན་ན་དཀྱིལ་འཁོར་གྱིས་སྟེང་དུ་ཞོག་ཅིག་ཅེས་བསྟན་ན་ཡང་ངོ༌། །ཞེས་གསུངས་པའི་ཕྱིར། གལ་ཏེ་དགོན་པ་ལ་སོགས་པར་བྱིན་ལེན་སྟོབས་པ་པོ་མེད་ན་སྦྱིན་བདག་གིས་བསམ་པ་ཐག་པ་ནས་བཏང་བར་བསམ་སྟེ་ཟོས་ཀྱང་རུང་བ་ཡིན་ཏེ། ཇི་སྐད་དུ། གཞན་དང་བྱིན་ལེན་སྟོབས་པ་མེད་ན་སྦྱིན་བདག་གིས་བསམ་པ་ཐག་པ་ནས་བཏང་བ་རང་གིས་བླངས་ཏེ་བཟའ་བར་བྱའོ། །ཞེས་གསུངས་པའི་ཕྱིར། བྱིན་ལེན་དེ་ལ་ཡང༌། ཟ་ཆེད་ཀྱི་བྱིན་ལེན་དང༌། ལག་ཉ་འགེགས་ཆེད་ཀྱི་བྱིན་ལེན་གཉིས་ལས། དང་པོ་ལ་ཁ་ཟས་གཡོས་སུ་གྲུབ་པ་ཞིག་དགོས་ལ། གཉིས་པ་ལ་ནི། ཕྱེ་དང་མར་ལ་སོགས་པའི་ཏོང་ཙེ་མའང་བྱིན་ལེན་ཆགས་པ་ཡིན་ནོ། །
དྲུག་པ་༼བྱིན་ལེན་འཇིགས་པའི་རྒྱུའོ་༽ནི།
ཟས་དེ་གཞན་གྱིས་འཕྲོག་པ་དང༌། མི་ཐོབ་པའི་ཕྱོགས་སུ་འགྲིལ་པ་དང༌། རྟེན་དང་དངོས་པོ་ཉམས་པ་དང༌། བསྙེན་པར་མ་རྫོགས་པས་རེག་པ་ལ་སོགས་པ་བྱིན་ལེན་འཇིག་པའི་རྒྱུ་ལྔ་འམ་བཅུར་ཡོད་དོ། །
གསུམ་པ་སྨན་བསྟེན་ཚུལ་ལ་གཉིས། ལུས་ལ་བསྟེན་ཚུལ་དང༌། ཁར་བསྟེན་ཚུལ་ལོ། །དང་པོ་༼ལུས་ལ་བསྟེན་ཚུལ་༽ལ་གཉིས། ནད་པས་བསྟེན་ཚུལ་དང༌། མི་ན་བས་བསྟེན་ཚུལ་ལོ། །དང་པོ་༼ནད་པས་བསྟེན་ཚུལ་༽ནི།
མིག་སྨན་དང༌། རེང་བུའི་དུ་བ་རྔུབ་པ་དང༌། སྣའི་བཤལ་སྨན་དང༌། མཚོན་གྱིས་སྤྱད་ཀྱིས་གསོ་བ་དང༌། པགས་པ་དང༌། ཁའི་ནད་ལ་ཆང་གིས་བཀྲུ་བ་དང༌། སྨན་ཁུ་གཏོང་བ་སོགས་སོ། །ཡང་ནད་པས་ནི་ཞུན་མར་དང༌། འབྲུ་མར་དང་འདྲེས་པའི་ཆང་བསྐོལ་ཏེ་ཆང་གི་དྲི་རོ་མེད་ན་བཏུང་དུ་རུང་ཏེ། ཇི་སྐད་དུ། ནད་པས་ནི་ཞུན་མར་འབྲུ་མར་ཆང་དང་འདྲེས་པ་བཏུང་བར་བྱ་བ་ཉིད་དོ། །ཞེས་གསུངས་པའི་ཕྱིར་རོ། །དགེ་སློང་མི་ན་བས་ཀྱང་ཆང་གི་ཁུ་བ་བསྲེལ་བ་དང༌། ལུས་ལ་བསྐུ་བ་ཙམ་ལ་ཉེས་པ་མེད་དོ། །
ཡང་ཤཱཀྱའི་རིགས་སོགས་ཧ་ཅང་ཆང་ལ་སྲེད་པ་རྣམས་ཀྱིས་ཕྱེ་ལ་སོགས་པ་ཆང་དང་ལྷན་དུ་བཞག་ཏེ་ཆང་གི་དྲི་བྲོ་བར་བྱས་ནས་དེ་ཆུ་དང་བསྲེས་ནས་བཏུང་བར་བྱ་བ་ཡིན་ཏེ། ཇི་སྐད་དུ། ཆང་གིས་སྲེད་པ་དང་བྲལ་བར་བྱ་བའི་ཕྱིར་རྩ་བ་དང༌། སྡོང་བུ་དང༌། འདབ་མ་དང༌། མེ་ཏོག་དང༌། འབྲས་བུའི་སྨན་སྐམ་པོ་ཕྱི་མ་དྲིས་བསྒོས་པ་ཆུ་དང་སྦྱར་ཞིང་བཏུང༌། ཞེས་གསུངས་པའི་ཕྱིར། དེ་ལྟ་མིན་པར་མྱོས་པར་འགྱུར་བའི་ཆང་ནི་ན་བ་དང་མི་ན་བ་སུས་ཀྱང་རྩ་མཆོག་དེ་རྩའི་རྩེ་མོ་གང་ཙམ་ཡང་བཏུང་དུ་མི་རུང་སྟེ། ཇི་སྐད་དུ། ང་ལ་སྟོན་པར་ཁས་འཆེ་བ་རྣམས་ཀྱིས་ཆང་ནི་རྩ་མཆོག་གིས་ཀྱང་མི་བཏུང་མི་བླུད། ཞེས་གསུངས་པའི་ཕྱིར།
འོ་ན་ཆང་འཐུང་བ་ནི་བཅས་ལྟུང་ཡིན་པས་དེ་ནད་པ་ལ་གནང་རིགས་ཏེ། ལུང་ལས། བཙུན་པ་བྲོ་གཡོག་ཇི་ལྟར་བགྱིད། ཉེ་བ་འཁོར་རང་བཞིན་གྱིས་ཁ་ན་མ་ཐོ་བ་མ་གཏོགས་པ་རྣམས་ཀྱིའོ། །ཞེས་བཤད་པས་སོ་ཞེ་ན། དེའི་སྐྱོན་མེད་དེ། ནད་པ་ལ་ཆང་བཀག་པ་ནི། ནད་པ་བཅས་པ་མཐའ་དག་གིས་བསྐྱང་བར་བྱ་ཞེས་པའི་དམིགས་བསལ་ཡིན་ཏེ། མདོ་རྩ་བ་ལས། ནད་པས་ཆང་ནི་རྩྭ་མཆོག་གིས་ཀྱང་མི་བཏུང་ངོ༌། །དགེ་བསྙེན་གསོ་སྦྱོང་ལ་གནས་པ་ཡན་ཆད་ཀྱི་མི་བླུད་དོ། །རང་བཞིན་གྱིས་ཁ་ན་མ་ཐོ་བ་དང་བཅས་པ་ལས་གཞན་པ་ཐམས་ཅད་ལ་གསོ་བའི་དོན་ཉིད་མ་གཏོགས་སོ་ཞེས་བྱ་བའི་ལྷག་མའོ། །ཞེས་གསུངས་པའི་ཕྱིར། དགེ་བསྙེན་གྱིས་ཀྱང་ཆང་བཏུང་དུ་མི་རུང་སྟེ། འཕགས་པ་དགའ་བ་ཅན་གྱི་མདོ་ལས། དགེ་བསྙེན་གྱིས་ཆང་འཐུང་བ་ལ་ཉེས་དམིགས་སུམ་ཅུ་རྩ་ལྔ་གསུངས་པ་འདི་ལྟ་སྟེ། དགའ་བ་ཅན། འབྲུའི་ཆང་དང༌། སྒྲུབཅོས་པའི་ཆང་བག་མེད་པར་འགྱུར་བའི་གནས་ཀྱིས་ཉེས་དམིགས་སུམ་ཅུ་རྩ་ལྔ་ནི་འདི་དག་ཡིན་པར་རིག་པར་བྱ་སྟེ། སུམ་ཅུ་རྩ་ལྔ་པོ་གང་ཞེ་ན། ཚེ་འདི་ལ་ནོར་ཟད་པ་དང༌། ནད་རྣམས་རྒྱས་པར་བྱེད་པ་དང༌། འཐབ་པ་དང༌།རྩོད་པ་དང༌། འགྱེད་པ་དང༌། དོན་མེད་པ་ལ་ལྟ་བ་དང་གྲགས་པ་མ་ཡིན་པ་ཀུན་ཏུ་འབྱུང་བར་བྱེད་པ་དང༌། ཤེས་རབ་ཉམས་ཆུང་བར་བྱེད་པ་དང་ལོངས་སྤྱོད་ཐོབ་པ་མི་ཐོབ་པར་བྱེད་པ་དང༌། ལོངས་སྤྱོད་ཐོབ་པ་ཡོངས་སུ་ཟད་ཅིང་གཏུགས་པར་འགྱུར་བ་དང༌། གསང་མི་ཐུབ་པར་འགྱུར་བ་དང༌། དེའི་ལས་ཀྱི་མཐའ་ཡོངས་སུ་འགྲིབ་པ་དང༌། མཐུ་སྟོབས་ཆུང་ངུར་བྱེད་པར་འགྱུར་བ་དང༌། མར་མི་འཛིན་པར་འགྱུར་བ་དང༌། ཕར་མི་འཛིན་པར་འགྱུར་བ་དང༌། དགེ་སྦྱོང་དུ་མི་འཛིན་པར་འགྱུར་བ་དང༌། བྲམ་ཟེར་མི་འཛིན་པར་འགྱུར་བ་དང༌། རིགས་ཀྱི་གཙོ་བོ་ལ་བསྙེན་བཀུར་མི་བྱེད་པ། དཀོན་མཆོག་གསུམ་ལ་མ་གུས་པ། བསླབ་པ་ཡང་དག་པར་བླངས་པ་ལ་མ་གུས་པ། ཚུལ་ཁྲིམས་འཆལ་བ། དབང་པོའི་སྒོ་མ་བསྡམས་པ། བག་མེད་པར་ཤིན་ཏུ་བུད་མེད་དོན་དུ་གཉེར་བ། ཉེ་དུ་དང་སྣག་གི་གཉེན་མཚམས་དང་མཛའ་བཤེས་དང་བློན་པོ་དག་གིས་སྤོང་བར་འགྱུར་བ་དང༌། སྐྱེ་བོ་མང་པོ་དག་གི་ཡིད་དུ་མི་འོང་བར་སྐྱེ་བོ་མང་པོ་དག་དང་མི་མཐུན་པར་ཆོས་མ་ཡིན་པར་སྤྱོད་པ། ཆོས་མ་ཡིན་པ་ཡོངས་སུ་འཛིན་པ། དམ་པའི་ཆོས་ཡོངས་སུ་སྤོང་བ། ངོ་ཚ་ཤེས་པ་དང་ཁྲེལ་ཡོངས་སུ་སྤོང་བ། མཁས་པ་རྣམས་ཀྱིས་དྲི་བར་མི་སེམས་པ་དང༌། བག་མེད་པ་རྣམས་ཉམས་བག་ཏུ་སྤྱོད་པར་འགྱུར་བ་དང༌། དེ་བཞིན་གཤེགས་པའི་གསུང་རབ་ལ་ཀུན་ནས་མི་གནས་པར་མྱ་ངན་ལས་འདས་པ་ལ་ཐག་རིང་དུ་སྨྱོན་པར་འགྱུར་བའི་ལས་བྱས་ཤིང་བསགས་པས་ལུས་ཞིག་ནས་དམྱལ་བར་སྐྱེ་བར་འགྱུར་བ་དང༌། གལ་ཏེ་དེ་ནས་ཤི་འཕོས་ཏེ་འདིར་མི་རྣམས་དང༌། སྐལ་བ་མཉམ་པར་སྐྱེས་པར་གྱུར་ན་ཡང༌། དེ་དག་གང་དུ་སྐྱེ་བ་དེ་དང་དེར་སྨྱོན་པར་འགྱུར་ཞིང་དྲན་པ་མི་གསལ་བར་འགྱུར་ཏེ། དགའ་བ་ཅན། འབྲུའི་ཆང་དང་བཅོས་པའི་ཆང་བག་མེད་པར་འགྱུར་བའི་གནས་ཀྱི་ཉེས་དམིགས་ནི་སུམ་ཅུ་རྩ་ལྔ་པོ་དེ་དག་ཡིན་པར་རིག་པར་བྱའོ། །ཞེས་གསུངས་སོ། །
ཆང་སྦྱིན་དུ་ཡང་མི་རུང་སྟེ། དྲང་སྲོང་རྒྱས་པའི་མདོ་ལས། ཆང་དང་ཕྱུགས་དང་མཚོན་གྱི་སྦྱིན་པ་དེ་མ་དག་པའི་སྦྱིན་པར་བཤད་པའི་ཕྱིར་དང༌། གཞན་ཡང༌། ཇི་སྐད་དུ།
ཆང་འཐུང་བ་ལ་མངོན་པར་དགའ་བའི་མི། །
བདག་ལ་ཕན་དང་གཞན་ལ་བདེ་མི་ནུས། །
རྨོངས་དང་མདོག་ངན་བྱེད་པ་ཆང་ཡིན་ཏེ། །
ཇི་ལྟར་ཧ་ལའི་དུག་བཞིན་དེ་མི་བཏུང༌། །
ཞེས་གསུངས་པའི་ཕྱིར།
གཉིས་པ་མི་ན་བས་བསྟེན་ཚུལ་ལ་གསུམ། མིག་སྨན་བསྟེན་ཚུལ། ལེགས་སྦྱར་གྱིས་ཁྲུས་བསྟེན་ཚུལ། མིག་ལ་ཕན་པའི་ཕྱིར་དོམ་པགས་བསྟེན་ཚུལ་རྣམས་སོ། །དང་པོ་༼མིག་སྨན་བསྟེན་ཚུལ་༽ནི།
ལུང་ལས། མིག་སྨན་ནི་ལྔ་སྟེ། མེ་ཏོག་དང༌། ཁུ་བ་དང༌། ཕྱེ་མ་དང༌། རིལ་བུ་དང༌། བཙག་ཡུག་རྣམས་སོ། །ཞེས་བཤད་པ་ལྟར་རོ། །
གཉིས་པ་༼ལེགས་སྦྱར་གྱིས་ཁྲུས་བསྟེན་ཚུལ་༽ནི།
ཆུའི་སྣོད་དུ་ལྕགས་ཀྱི་ཐོ་ལུམ་མེར་བསྲེགས་པས་ཆུ་སྲོས་ཏེ་ཁྲུས་བྱའོ། །
གསུམ་པ་༼མིག་ལ་ཕན་པའི་ཕྱིར་དོམ་པགས་བསྟེན་ཚུལ་རྣམས་སོ་༽ནི།
རྐང་པའི་གནས་སམ་གཙུག་ལག་ཁང་གི་སྒོར་དོམ་ལྤགས་གདིང་ངོ༌། །
གཉིས་པ་འཁར་བ་བསྟེན་ཚུལ་ལ་གཉིས། མི་ན་བས་བསྟེན་ཚུལ། ནད་པས་བསྟེན་ཚུལ་ལོ། །དང་པོ་༼མི་ན་བས་བསྟེན་ཚུལ་༽ལ་གསུམ། དུས་རུང་སྔ་དྲོ་ཁོ་ནར་བསྟེན་ཚུལ་དང༌། གཞན་གསུམ་དུས་ཐམས་ཅད་དུ་བསྟེན་པའི་ཚུལ། ཟས་ལ་ཇི་ལྟར་ལོངས་སྤྱོད་པའི་ཚུལ་ལོ། །དང་པོ་༼དུས་རུང་སྔ་དྲོ་ཁོ་ནར་བསྟེན་ཚུལ་༽ནི།
དུས་རུང་གི་ཟས་རྣམས་ནི་ཕྱི་དྲོ་ལོངས་སྤྱོད་མི་རུང་སྟེ། ཁམ་རེ་ལ་ལྕགས་ཀྱི་ཐོ་ལུམ་མེ་འབར་བ་རེ་ཟ་བའི་ཉེས་པ་འབྱུང་བའི་ཕྱིར། ཡང་ནད་པ་དང་ལམ་ཞུགས་སོགས་ལ་གནང་བ་དུས་དྲན་བྱས་ན་གནང་བ་ཡིན་ཏེ། ཇི་སྐད་དུ། གསོ་བའི་ཕྱིར་ནུས་མོ་ཟ་བ་ནི་ཚུལ་དང་མི་མཐུན་པ་ཡིན་ནོ། །ཞེས་གསུངས་པའི་ཕྱིར། དེ་ལ་ཉེས་པ་མེད་པའི་རྒྱུ་མཚན་ཡང༌། ཀུན་སློང་ཉོན་མོངས་ཅན་མེད་པས་རང་བཞིན་གྱི་ཁ་ན་མ་ཐོ་བ་མེད། དུས་བྱིན་གྱིས་བརླབས་པས་བཅས་རྐྱང་གི་ཁ་ན་མ་ཐོ་བ་མེད་པའི་ཕྱིར།
གཉིས་པ་༼གཞན་གསུམ་དུས་ཐམས་ཅད་དུ་བསྟེན་པའི་ཚུལ་༽ནི།
སྨན་ཕྱི་མ་གསུམ་པོ་བྱིན་གྱིས་བརླབས་པ་དང༌། མ་བརླབས་པ་གང་ཡིན་ཀྱང་གང་ཟག་ནད་པ་ཡིན་མིན་གཉིས་ཀ་དུས་སྔ་དྲོ་དང་ཕྱི་དྲོ་ཐམས་ཅད་དུ་ལོངས་སྤྱོད་དུ་རུང་བ་ཡིན་ནོ། །
གསུམ་པ་༼ཟས་ལ་ཇི་ལྟར་ལོངས་སྤྱོད་པའི་ཚུལ་ལོ་༽ནི།
ཟས་ལ་ལོངས་སྤྱོད་པའི་ཚེ། ཟས་ཀྱི་ཕུད་ནས་དཀོན་མཆོག་ལ་གཏོར་མ་དང་གཉུག་མར་གནས་པའི་ལྷ་རྣམས་ལ་སྦྱིན་པར་གསུངས་ཏེ། ཇི་སྐད་དུ།
གཉུག་མར་གནས་པ་རྣམས་ལ་གཏོར་མ་སྦྱིན་ནོ། །ཞེས་དང༌། ཚིག་ལེ་ལས།
གཙུག་ལག་ཁང་གནས་ཀུན་ཏུ་ཡང༌། །
དུས་གསུམ་ཀུན་ཏུ་གཏོར་མ་སྦྱིན། །
དུས་དང་དུས་མིན་ཟ་བ་ཉིད། །
གནོད་སྦྱིན་ཟས་ཕྱིར་འདོད་རྣམས་སྦྱིན། །
བུ་དང་བཅས་པའི་འཕྲོག་མ་ལའང༌། །
གཙུག་ལག་ཁང་ནི་བསྲུང་ཕྱིར་དང༌། །
བསྟན་པ་ཡང་ནི་ཕུན་ཚོགས་ཕྱིར། །
བདེ་བར་གཤེགས་ཀྱི་གཏོར་མ་གསུངས། །
ཞེས་བཤད་པའི་ཕྱིར། དེ་ནས་བདག་ཉིད་ཟས་ཟ་བའི་ཚེ་ཡང་བདག་ཉིད་ལ་ནད་པ་དང་ཟས་ལ་སྨན་གྱི་འདུ་ཤེས་བཞག་ནས་ཟ་བར་བྱ་སྟེ། ཇི་སྐད་དུ། བདག་ཉིད་ལ་ནད་པ་དང་ཟས་ལ་སྨན་གྱི་འདུ་ཤེས་ཉེ་བར་བཞག་སྟེ་ཟ་བར་བྱའོ། །ཞེས་གསུངས་པའི་ཕྱིར། ལྷམ་ཕུད་སྟོད་གཡོགས་དང་སྨད་གཡོགས་ཟུང་འབྲེལ་དུ་བྱས་བཟའ་དགོས་ཏེ། ཇི་སྐད་དུ། མཆིལ་ལྷམ་དང་བཅས་བཞིན་དུ་བཟའ་བར་མི་བྱ། ནད་པས་ནི་མནན་༼ནད་པའི་ཟས་ཟ་བའི་ཚེ་ལྷམ་ཕུད་དེ་ས་རླངས་ཀྱི་ངད་པ་མི་འབྱུང་བའི་ཕྱིར་རྐང་འོག་དུ་མནན་ཏེ་ཟའོ། །མཆན།༽ཏའཽ། །སྒྲནེ་མོ་དང་གོས་གཅིག་ལས་མི་བྱའོ། །ནད་པ་ལ་ནི་ལྟུང་བ་མེད་དོ། །ནུས་ན་རྔུལ་གཟན་ལ་བསྟེན་པར་བྱའོ། །ཞེས་གསུངས་པའི་ཕྱིར། ཟས་ཟོས་ཟིན་ནས་སྦྱིན་པ་རྒྱ་ཆེན་ལ་སོགས་པའི་གཙུག་ལག་གི་ཚིགས་བཅད།༼སྦྱིན་པ་དམ་པ་སེམས་ཀྱི་རྒྱན། །སེམས་ཀྱི་ཡོ་བྱད་རྣལ་འབྱོར་གྱི་ཚོགས། །དོན་གྱིས་མཆོག་ཐོབ་པར་གྱུར་ཅིག །ཞེས་པའི་སེམས་ཀྱི་རྒྱན་རྫུ་འཕྲུལ་གྱི་རྐང་པ་བཞི། སེམས་ཀྱི་ཡོ་བྱད་འཕགས་ལམ་བརྒྱད། རྣལ་འབྱོར་གྱི་ཚོགས་ཞི་ལྷག་ཟུང་འཇུག་གིས་ཏིང་ངེ་འཛིན་དང༌། དོན་གྱི་མཆོག་ནི་མྱ་ངན་ལས་འདས་པའོ། །མཆན།༽སྦྱིན་པ་དམ་པ་སེམས་ཀྱི་རྒྱན་ལ་སོགས་པའི་ཡོན་བཤད་པར་བྱ་སྟེ། ཟན་ཟོས་ནས་གཙུག་ལག་གི་ཚིགས་སུ་བཅད་པ་གདོན་ནོ། །ཞེས་དང༌། ཟན་ཟོས་ནས་ཡོན་བཤད་པ་དང་ཆོས་བཤད་པར་བྱ། ཞེས་གསུངས་སོ། །
དེང་སང་འདུལ་བའི་ལག་ལེན་པ་ཁ་ཅིག་ཟས་བཟའ་བ་དང་ཆོས་ཉན་པའི་ཚེ་ལྷམ་ཕུད་པར་མཛད་པ་ནི་ཆེས་ལེགས་ནའང༌། མདོ་རྩ་བ་ལས། བླ་མའི་དྲུང་དུ་མཆིལ་ལྷམ་བསྒོ་བ་བསྟེན་པར་མི་བྱ། ཞེས་གསུངས་པས། བླ་མའི་དྲུང་དུ་ལྷམ་འབུད་ལེན་སོགས་བྱེད་པ་དགག་བཞིན་ད་ལྟ་ནི་བླ་མ་དང་དཀོན་མཆོག་དང་དགེ་འདུན་གྱི་མདུན་དུ་འབད་པ་ཆེན་པོས་ལྷམ་མི་གཙང་བའི་དྲི་མ་ཅན་དེ་མཆོད་པའི་ཡོ་བྱད་སྐད་དུ་ལྷམ་གོན་འབུད་མང་པོ་བྱེད་པ་ནི་ཆོས་འདི་པའི་རབ་བྱུང་དག་གིས་ལྷམ་བགོ་བའི་སྤྱོད་ལམ་མ་ཐོས་པར་ཟད་ལ། ཆོས་འཆད་པ་ནའང་མཆིལ་ལྷམ་བགོ་བ་ལ་ཆོས་མི་འཆད། འཆད་ན་འཆད་པ་པོ་ལ་ཉེས་བྱས་སུ་འགྱུར་བར་གསུང་གི། ཁྱིམ་པ་དང་རབ་བྱུང་གང་ཅི་ཡང་རུང་ཉན་པོས་དེ་སྐབས་ལྷམ་གྱོན་པ་ཉེས་བྱས་སུ་མ་གསུངས་པ་ལའང་འཕྲིག་ཚུད་པ་མི་སྣང་ངོ༌། །
གཉིས་པ་ནད་པས་བསྟེན་ཚུལ་ལ་གསུམ། འབྲུའི་སྨན་དུས་མ་ཡིན་པར་བསྟེན་ཚུལ་དང༌། ཤའི་སྨན་དང༌། སྒོག་པ་བསྟེན་ཚུལ་ལོ། །དང་པོ་༼འབྲུའི་སྨན་དུས་མ་ཡིན་པར་བསྟེན་ཚུལ་༽ནི།
གཞུང་ལས། དགོང་མོ་ནད་པ་ལ་ནད་ཀྱིས་སྨན་དགོས་པ་བྱུང་ན་བ་ལང་རྒན་པའི་གཅི་བའི་བསེབ་ཀྱི་ནད་ཀྱི་བྱ། ཞེས་གསུངས་པ་ལ། དེ་ནི་བཅས་པའི་མཚམས་ཟིན་པའི་ཕྱིར་ཡིན་ལ། ནད་གང་ཡང་རུང་བས་བྱར་རུང་ངོ༌། །
གཉིས་པ་༼ཤའི་སྨན་༽ནི།
མདོ་རྩ་བ་ལས། སྨན་གྱིས་ཕྱིར་ཤ་རློན་པ་བསྟེན་པར་བྱའོ། །མི་ནུས་ན་ཐབས་བྱའོ། །རས་ཀྱིས་མིག་གཉིས་དགབ་བོ། །ཞེས་གསུངས་ལ། འོན་ཀྱང་མི་ཤ་དང་ཀླུ་ཤ་དང་སེང་གེ་དང་གླང་པོ་ཆེ་དང་སྟག་གི་གོད་མ་ལ་སོགས་ནི་བཟའ་བར་མི་བྱའོ། །ཞེས་གསུངས་སོ། །དེ་ཡང་ཤ་བྱིན་ལེན་སྟོབ་པ་ན་བཅད་པ་ལས་བྱུང་བ་མ་ཡིན་ནམ། ཞེས་བརྗོད་པར་བྱའོ། །ཞེས་དང༌། ཤ་བསྔོས་པར་ཤེས་ན་མི་བཟའ་འོ། །ཞེས་གསུངས་སོ། །
ཡང་ཤའི་གནང་བཀག་ལ། དེང་སང་བླ་མ་དག་ཉན་ཐོས་ཀྱི་འདུལ་བ་ལས་ཤ་བཟའ་བར་གནང༌། ཐེག་པ་ཆེན་པོ་ལས་ཤ་བཟའ་བ་བཀག་པ་ཞེས་གསུངས་པ་ནི། འདུལ་བ་ལས། དགེ་སློང་ནད་པ་ལ་མཐོང་ཐསོ་དགོས་གསུམ་དང་བྲལ་བའི་ཤ་གནང་ཡང༌། དེ་ཙམ་གྱིས་དགེ་སློང་ལ་ཤ་གནང་བར་མི་འགྱུར་ཏེ། དཔེར་ན་ཕྱི་དྲོའི་ཁ་ཟས་བཞིན་ནོ། །ཡང་བསླབ་བཏུས་ལས། སངས་རྒྱས་ཀྱི་དགེ་སློང་ལ་ཤ་གནང་བ་དེ་དགོངས་ཅན་དུ་གསུངས་པས། དེ་ཉིད་རྒྱལ་བའི་དགོངས་པར་ཞུགས་པ་ཡིན་ཏེ། མདོ་སྡེ་མྱང་འདས་ལས། རིགས་ཀྱི་བུ་ད་ཕྱིན་ཆད་ངའི་ཉན་ཐོས་རྣམས་ཤ་བཟའ་བར་མི་གནང་ངོ༌། །ཡུལ་འཁོར་གྱི་བསོད་སྙོམས་ནི་བུའི་ཤ་དང་འདྲའོ། །ཞེས་བྱ་ན་ངས་ཤ་བཟའ་བར་ཡང་ཇི་ལྟར་གནང༌། ཤ་ཟ་བ་ནི་བྱམས་པ་ཆེན་པོ་ཆད་པར་བསྟན་ཏེ། བཅོམ་ལྡན་འདས་འོ་ན་ཇི་ལྟར་མུ་གསུམ་དག་པའི་ཤ་བཟའ་བར་གནང་ལགས། བཀའ་སྩལ་པ། མུ་གསུམ་ཡོངས་སུ་དག་པ་ནི་ངས་རིམ་གྱིས་བསླབ་པའི་གཞི་བསྡམ་པའི་ཕྱིར་དེང་ངས་བོར་ཏོ། །བཅོམ་ལྡན་འདས་ཅི་ལ་དགོངས་ནས་དོན་ཆེད་ཀྱི་མུ་དགུ་དང་ཤ་རྣམ་པ་བཅུ་སྤང་བ་བཀའ་སྩལ་ལགས། བཀའ་སྩལ་པ། ཚིག་གཞག་པ་དེ་དག་ཀྱང་ཤ་མི་ཟ་བར་སྡོམ་པའི་ཕྱིར་བཅད་དོ། །བཅོམ་ལྡན་འདས་ཅི་ལ་དགོངས་ཏེ་ཤ་དང་ཉ་ཤ་བཟའ་བ་ཡང་ཁ་ཟས་བཟང་པོར་གསུངས་ལགས། བཀའ་སྩལ་པ།ངས་ནི་ཤ་དང་ཉ་ཤ་ལ་ཁ་ཟས་བཟང་པོར་མ་གསུངས་ཀྱི། ངས་ནི་བུ་རམ་ཤིང་དང༌། འབྲས་སཱ་ལི་དང༌། འབྲུ་དང༌། གྲོ་དང༌། ནས་དང༌། སྲན་རྔེའུ་དང༌། སྲན་དྲེའུ་དང༌། མངར་བག་ཁ་ར་དང༌། ལི་ཁ་ར་དང༌། སྦྲང་རྩི་དང༌། མར་དང༌། འོ་མ་དང༌། འབྲུ་མར་རྣམས་ཁ་ཟས་བཟང་པོར་གསུངས་སོ། །ངས་ནི་ལུས་གཡོགས་པའི་ཕྱིར་གསོ་ཁ་དོག་སྣ་ཚོགས་ཀྱང་ཁ་དོག་ངན་པར་བསྒྱུར་བར་བྱའོ། །ཞེས་བསྟན་ན། ཤ་ཟ་བའི་རོ་ལ་ཆགས་པ་ལྟ་ཅི་སྨོས། གསོལ་པ། དེ་ལྟ་ན་ནི་བཟའ་བའི་བཅུད་རྣམ་པ་ལྔ་དང༌། ཏལི་དང༌། འབྲུ་མར་དང༌། ཤིང་གི་ཁུ་བ་དང༌། དུང་དང་ཟབ་དར་ལ་སོགས་པ་ཡང་ཁྲིམས་སུ་བཅའ་བའི་རིགས་ལགས་སོ། །བཀའ་སྩལ་པ། གཅེར་བུ་པའི་ལྟ་བ་མ་འཛིན་ཞིག །ངས་ནི་འདུ་ཤེས་གཞན་གྱིས་ད་ཁྱོད་ལ་བསླབ་པའི་གཞི་བཅའ་བར་བྱ་སྟེ། མུ་གསུམ་གྱི་ཤ་ཡང་མི་ཟ་བར་གདམས་སོ། །དོན་ཆེད་བྱས་པ་ཁྱོད་ཀྱི་རིགས་པ་དེ་ཡང་གདམས་སོ། །ཤ་རྣམ་པ་བཅུ་མ་གཏོགས་པ་དེ་ཡང་སྤངས་སོ། །ཤི་བའི་ཤ་ཡང་སྤངས་སོ། །ཤ་ཟ་བ་ནི་འགྲོ་ཡང་རུང་འདུག་ཀྱང་རུང་སྟེ། སྲོག་ཆགས་ཐམས་ཅད་དེའི་དྲི་ཚོར་ནས་དེས་འཇིགས་ཏེ། དཔེར་ན་མིས་ཤིན་་་་་ཀུན་ནམ་སྒོག་པ་ཟོས་ན་མིའོ་ཅོག་གིས་མ་དད་པར་འགྱུར་ཞིང་མི་མཐུན་པར་འགྱུར་ལ། མི་མང་པོ་ཚོགས་པའམ་སྐྱེ་བོ་མང་པོས་གང་བའི་ནང་དུ་སེམས་ཅན་དེ་དག་གིས་ཆེ་གེ་མོ་ཞིག་ཟོས་སོང༌། །ཞེས་ཤེས་པ་བཞིན་དུ་སྲོག་ཆགས་ཐམས་ཅད་ཀྱིས་ཤ་ཟ་བའི་མི་ངོ་ཤེས་ཏེ། དེ་དག་གིས་དྲི་ཚོར་ཏེ་འཆི་བའི་འཇིགས་པས་སྐྲག་པར་འགྱུར་ཏེ། དེ་རྒྱུ་ཞིང་འགྲོ་བ་ན་ཆུ་དང་སྐམ་པ་དང་ནམ་མཁའ་ལ་གནས་པའི་སྐྱེ་བོ་སྐྲག་སྟེ། བདག་ཅག་འདིས་བསད་དུ་འོང་སྙམ་ནས་གམ་ནས་ཀྱང་འཆི་བར་འགྱུར་རོ། །རྒྱུ་དེ་དག་གིས་ན་བྱང་ཆུབ་སེམས་དཔའ་སེམས་དཔའ་ཆེན་པོ་རྣམས་ཤ་མི་ཟའོ། །འདུལ་བར་བྱ་བའི་དབང་གིས་ནི་ཤ་ཟ་བ་ལྟ་བུར་ཡང་སྟོན་མོད་ཀྱིས། ཁ་ཟས་ཐ་མལ་པ་ཡང་མི་ཟ་ན་ཤ་ལྟ་ཅི་སྨོས། རིགས་ཀྱི་བུ་ང་འདས་པའི་འོག་ཏུ་ལོ་བརྒྱ་ཕྲག་མང་པོ་འདས་པ་ན་རྒྱུན་ཏུ་ཞུགས་པ་དང༌། ལན་གཅིག་ཕྱིར་འོང་བ་དང༌། ཕྱིར་མི་འོང་བ་དང༌།དགྲ་བཅོམ་པ་རྣམས་མེད་པར་འགྱུར་ལ། དམ་པའི་ཆོས་བསྟན་ཞིག་པའི་ཚེ་དགེ་སློང་འདུལ་བ་དང་མ་མོ་འཛིན་པ་རྟོག་པ་སྣ་ཚོགས་ཅན་རང་གི་ལུས་གསོ་བར་བྱེད་པ། ཤ་སྣ་ཚོགས་གཅེས་པར་འཛིན་པ་ཁམས་འཁྲུགས་པ། བཀྲེས་པ་དང་སྐོམ་པས་གཟིར་བ། ཆ་ལུགས་འཇིགས་འཇིགས་ལྟར་འདུག་པ། བ་ལང་རྫི་འདྲ་བ༌། བྱ་པ་འདྲ་བ༌། ཆོས་གོས་མཚོན་ཅན་གྱིས་རྟགས་འཆང་བ། བྱི་བླའི་བརྟུལ་ཞུགས་སྤྱོད་པ། བདག་ནི་དགྲ་བཅོམ་པ་ཡིན་ནོ་ཞེས་ཁས་འཆེ་བ། གནོད་པ་མང་པོས་ཉེན་པ། རང་གིས་གཅིན་དང་ཕྱི་བས་ལུས་གསོ་པ། ཐུབ་པ་བཞིན་དུ་ཆ་ལུགས་བཟང་པོར་འཆོས་པ། དགེ་སྦྱོང་མ་ཡིན་པ་དགེ་སྦྱོང་ལྟར་བཅོས་པ། དམ་པའི་ཆོས་ལྟར་བཅོས་པའི་ཡི་གེ་འཆང་བ་དག་འབྱུང་བར་འགྱུར་ཏེ། དེ་དག་གིས་ངས་བཅས་པའི་འདུལ་བ་དང༌། ཆོ་ག་དང་སྤྱོད་ཡུལ་དང་ལྡན་པའི་ཚུལ་དང༌། རུང་བ་མ་ཡིན་པ་ལ་ཆགས་པ་ལས་རྣམ་པར་གྲོལ་བ་དང༌། ཐར་པའི་དེ་ཁོ་ན་ཉིད་ཀྱི་ཡི་གེ་བཤིག་ནས་ཞེས་སོགས་མཐའ་ཡས་པ་ཞིག་གསུངས་ཤིང༌། དེའི་མཇུག་ཏུ། བཅོམ་ལྡན་འདས་དེ་མངོན་འོ་ན་ཇི་ལྟར་བགྱི་བ་ལགས། དགེ་སློང་ངམ་དགེ་སློང་མའམ་དགེ་བསྙེན་ནམ། དགེ་བསྙེན་མ་གཞན་གྱིས་རྩལ་བས་འཚོ་བ་རྣམས་ཀྱིས་ཡུལ་གང་ལ་བརྟགས་པའི་ཟས་མེད་པ་དེར་གསོད་ཤ་དང་འདྲེས་པ་ཇི་ལྟར་དག་པར་བགྱི་བ་ལགས། བཀའ་སྩལ་པ། ཅི་ནས་ཀྱང་འདུལ་བ་དང་མི་འགལ་བར་ཆུས་བཀྲུས་ཏེ་བཟའ་བར་བྱའོ་ཞེས་ངས་བསྟན་ཏོ། །ཡུལ་དེ་ལྟ་བུ་ན་ཟས་དང་སྐོམ་ཤའི་ཟས་ཀྱི་ཤས་ཆེར་འདྲེས་པར་སྣང་བ་དེ་ལྟ་བུ་ནི་སྤང་བར་བྱའོ། །སྣོད་གཅིག་ལ་གཅིག་རེག་སྟེ་ཁ་ཟས་ལ་མ་རེག་པ་དེ་ལ་ནི་ཉེས་པ་མེད་དོ། །ཤའམ་ཉ་ཤའམ་རི་དྭགས་ཀྱི་ཤའམ་རྨིག་པ་སྐམ་པོའམ་ཤའི་པགས་གཞན་གྱི་འབགས་པ་རྣམས་ཀྱང་ལྟུང་བྱེད་དུ་འགྱུར་ཞེས་ངས་ཟེར་རོ། །སྔར་ནི་དོན་གྱིས་དམིགས་པའི་སྐབས་སུ་བསྟན་ཏོ། །ད་འདིར་ནི་ཤ་ཟ་བ་ལ་གནོད་པར་འགྱུར་བར་ངས་བསྟན་ཏོ། །ཞེས་གསུངས་ཤིང་གཞན་ཡང༌། ལང་ཀར་གཤགེས་པ་ལས། ང་ནི་ཤ་རྣམས་རྣམ་པར་སྨད། །སངས་རྒྱས་བྱང་ཆུབ་སེམས་དཔའ་དང༌། །ཉན་ཐོས་རྣམས་ཀྱི་སྨད་པ་ལ། །ངོ་མི་ཚ་བར་ཟ་ན་ནི། །རྟག་ཏུ་སྨྱོན་པར་སྐྱེ་བར་འགྱུར། །ཞེས་དང༌། གཞུང་གཞན་ལས་ཀྱང༌། ཤ་ཟ་བ་ཡི་མི་གང་ཞིག །དང་པོ་ཡི་དྭགས་འགྲོ་བ་སྟེ། །ཕྱིས་ནི་ངུ་འབོད་འགྲོ་བ་ཡིན། །ཞེས་སོགས་མང་དུ་གསུངས་སོ། །
འོ་ན་འདུལ་བ་ལས། རབ་ཏུ་བྱུང་བས་ཤ་ཟ་བ་བཀག་པར་སོང་ལ་དེ་ལྟ་ན་བཙུན་མོ་བདེ་ལྡན་མས་བཅོམ་ལྡན་འདས་ཀྱི་ཆེད་དུ་ཤའི་གཡོས་བྱས་ཞེས་ལུང་ལས་གསུངས་པ་དང༌། གཞན་ཡང་བཅོམ་ལྡན་འདས་ཤ་གསོལ་བ་ལྟ་བུ་ལུང་ལས་དུ་མ་གསུངས་པ་ཇི་ལྟར་ཡིན་སྙམ་ན། ལྷས་བྱིན་གྱིས། གཽ་ཏ་མ་ནི་ཤ་ཟའི། ཁོ་བོ་ནི་ཤ་བཟའ་བར་མི་བྱ་སྟེ། གཞི་དེ་ལས་སེམས་ཅན་ལ་གནོད་པའི་ཕྱིར་ཟེར་བ་ལྟ་བུ་ནི་ཤ་མི་ཟ་བའི་བརྟུལ་ཞུགས་ཙམ་གྱིས་གྲོལ་བར་འདོད་པའི་ངོར་ཤ་གསོལ་བའི་ཚུལ་ཙམ་བསྟན་པ་ཡིན་ནོ། །དེས་ན་འདུལ་བ་ལས་ཀྱང་སྤྱིར་བཏང་ལ་དགེ་སློང་ལ་ཤ་གནང་བ་མེད་དོ། །ཞེས་བྱ་བ་འདི་ཙམ་ཞིག་བཟུང་བར་བྱའོ། །
གསུམ་པ་༼སྒོག་པ་བསྟེན་ཚུལ་ལོ་༽ནི།
སྒོག་པ་ནད་པས་ཟ་དགོས་ན་དབེན་པའི་ཕྱོགས་སུ་བཟས་ནས་ཞག་བདུན་གྱི་བར་དང༌། ཀུན་དོང་དང་ཀེའུ་ནི་ཞག་གསུམ་དང་གཅིག་ལ་སོགས་པར་མཚམས་བཅད་པར་བྱ་དགོས་ཏེ། ཇི་སྐད་དུ། མདོ་རྩ་བ་ལས། སྒོག་སྐྱ་དང་ཀུན་དོང་དང་ཀེའུ་དག་བཟའ་བར་མི་བྱའོ། །ནད་པས་ནི་དབྱེན་པའི་ཕྱོགས་སུའོ། །ཟོས་ན་སྒོག་སྐྱ་ནི་ཞག་བདུན་དང་ཀུན་དོང་ནི་ཞག་གསུམ་ཀེའུ་ནི་ཞག་གཅིག་མ་སོང་བར་གཙུག་ལག་ཁང་དུ་འཇུག་པར་མི་བྱའོ། །གནས་མལ་ལ་མི་བྱའོ། །བཤང་པའི་གསར་འཇུག་པར་མི་བྱའོ། །དགེ་འདུན་གྱི་ནང་དུ་འགྲོ་བར་མི་བྱ། མཆོད་རྟེན་གྱི་ཉེ་འཁོར་དུ་མི་བྱ། དེའི་ཐག་ནི་འདོམ་གང་ངོ༌། །ཞེས་དང༌། མཇུག་ཏུ་ཁྲུས་བྱའོ། །ཞེས་སོགས་གསུངས་སོ། །ཆོས་ཉན་པའི་དུས་སྒོག་པ་ཟ་བ་ནི་ཉེས་དམིགས་ཤིན་ཏུ་ཆེ་སྟེ། ལུང་ལས། དགེ་སློང་ཞིག་གིས་བཅོམ་ལྡན་འདས་ལ་མདུན་ཕྱོགས་ཏེ། ཆོས་ཉན་ན་སྟན་དེ་ལས་མ་ལངས་བཞིན་དུ་ཁོས་བདེན་པ་མཐོང་རྒྱུ་ཡིན་པ་ལ། སྒོག་པ་ཟོས་པས་བཅོམ་ལྡན་འདས་ལ་དྲི་ངན་པ་བྱུང་དགོས་པ་རྒྱབ་བསྟན་ཏེ་ཆོས་ཉན་པས་བདེན་པ་མ་མཐོང། དེས་བདེན་པ་ནམ་མཐོང་སྙམ་ནས་ཤཱ་རིའི་བུས་མངོན་མཁྱེན་གྱིས་གཟིགས་པས་ཀྱང་དེས་བདེན་པ་མཐོང་བའི་དུས་མ་རྟོགས་པའི་ཕྱིར་ཞེས་གསུངས། ཡང་མུ་གའེི་དུས་དང༌། མུ་གའེི་དང་འདྲ་བ་ཡུལ་ངན་པ་དང་ན་བ་ལ་སོགས་པའི་ཚེ་ནི། ལག་ཉ། མཚམས་ཚོས། ཞག་ལོན། དགེ་སློང་གིས་བཙོས་པ་སོགས་ཟ་བ་ལ་ཉེས་པ་མེད་དོ། །
བཞི་པ་སྨན་གཞག་པའི་གནས་རུང་ཁང་བྱ་བ་ལ་དྲུག །གནས་དང༌། དུས་དང༌།རྟེན་གྱིས་གང་ཟག་དང༌། དབྱེ་བ་དང༌། བྱིན་གྱིས་བརླབས་པའི་དགོས་པ་དང༌། སྒྲ་བཤད་པའོ། །དང་པོ་༼གནས་༽ལ་གཉིས། རུང་བའི་གཞི་དང༌། མི་རུང་བའི་གཞི་ལས། དང་པོ་༼རུང་བའི་གཞི་༽ནི།
མཚམས་ཀྱི་ནང་ཉེ་འཁོར་དང་བཅས་པ་ཡིན་པ། བླ་གབ་མེད་པ་སོགས་ཀྱིས་སྨན་ཆུད་འཛའ་བའི་ཉེས་པ་མེད་པའོ། །
གཉིས་པ་༼མི་རུང་བའི་གཞི་ལས་༽ནི།
གཞུང་ལས། ཤིང་དྲུང་དང་གླང་པོ་ཆེའི་ར་བ་དང༌། མུ་སྟེགས་ཀྱི་འདུག་གནས་དང༌། རྒྱལ་པོའི་ཕོ་བྲང་དང༌། དགེ་སློང་མའི་དབྱར་ཁང་དང༌། གཙུག་ལག་ཁང་གི་བང་རིམ་དང༌། སྒོ་ཁང་དང༌། འཁྱམས་དང༌། སྲོ་ཁང་དང༌། སྤོང་བའི་ར་བ་དག་ཏུ་མི་བྱའོ། །ཞེས་གསུངས་པ་ལྟར་རོ། །
གཉིས་པ་༼དུས་༽ནི།
དང་པོར་སོ་བག་གིས་འགྲམ་རྡོ་འཇོག་པའི་དུས་དང༌། ཕྱི་དྲོ་ཟིན་པའི་ཕྱིར་ལས་གསར་པ་བྱེད་པའི་དུས་དང༌། གྲུབ་ཟིན་ནས་དགེ་སློང་གནས་པ་ཉིད་དང་མ་བྲལ་བའི་དུས་དང༌། གནས་སྟོང་པར་འདུས་པས་ན་གནས་པའི་ཕྱིར་དགེ་སློང་དག་ཕྱིན་པའི་དུས་དང་བཞི་ཡིན་ཏེ། ཇི་སྐད་དུ། དེ་ལས་དུས་ནི་བཞི་ཡོད་དེ། ཅེས་སོ། །
གསུམ་པ་རྟེན་གྱི་གང་ཟག་ལ་བཞི་སྟེ། དང་པོ་ནི།
ལག་གི་བླ་འབའ་ཞིག་གོ །གཉིས་པ་ནི། ལག་གི་བླ་དང་བཅས་པའི་དགེ་སློང་རབ་ཏུ་མང་པོའོ། །གསུམ་པ་ནི། དགེ་སློང་གྲངས་ཚང་བའོ། །བཞི་པ་ནི། དགེ་སློང་ཇི་སྙེད་ཕྱིན་པ་རྣམས་སོ། །
བཞི་པ་དབྱེ་བ་ལ་བཞི་སྟེ། རྡོ་བ་འདེགས་པའི་མཐའ་ལས་བྱུང་བའི་དང༌། སེམས་བསྡུས་པའི་དང༌། ལས་ཀྱིས་མཐའ་ལས་བྱུང་བའི་དང༌། འཕྲལ་ལས་བྱུང་བའི་རུང་ཁང་དང་བཞི་ལས། དང་པོ་༼རྡོ་བ་འདེགས་པའི་མཐའ་ལས་བྱུང་བ་༽ནི།
འགྲམ་རྡོ་དེ་ལག་གི་བླས་བླངས་ཏེ་ས་ལ་འདུག་ནས་འདི་སྐད་ཅེས། གཞི་འདི་ནི་དགེ་འདུན་གྱིས་རུང་བའི་ཁང་པར་འགྱུར་རོ། །སྙམ་དུ་སེམས་བསྐྱེད་པར་བྱ་ཞིང་ཚིག་ཏུ་ཡང་བརྗོད་པར་བྱའོ། །
གཉིས་པ་༼སེམས་བསྡུས་པ་༽ནི།
ལག་གི་བླ་ལ་སོགས་པའི་དགེ་སློང་རབ་ཏུ་མང་པོ་འཁོད་དེ། ཚེ་དང་ལྡན་པ་དག་གཞི་འདི་ནི་དགེ་འདུན་གྱིས་རུང་བའི་ཁང་པར་སེམས་བསྡུས་ཤིག །ཅེས་བརྗོད་པར་བྱའོ། །
གསུམ་པ་༼ལས་ཀྱིས་མཐའ་ལས་བྱུང་བ་༽ནི།
སྔར་བཤད་ཟིན་པའི་གསོལ་གཉིས་ཀྱིས་བྱིན་གྱིས་བརླབ་པའོ། །
བཞི་པ་༼འཕྲལ་ལས་བྱུང་བའི་རུང་ཁང་༽ནི།
དགེ་སློང་ཇི་སྙེད་ཕྱིན་པ་དེ་རྙེད་ཀྱིས་གཞི་དེ་ནི་དགེ་འདུན་གྱི་རུང་བའི་ཁང་པར་འགྱུར་རོ། །ཞེས་གཅིག་ཅར་བརྗོད་པར་བྱའོ། །
ལྔ་པ་བྱིན་གྱིས་བརླབ་པའི་དགོས་པ་ནི།
མཚམས་བཅོས་ཞག་ལོན་སོགས་ཀྱི་ཉེས་པ་མི་འབྱུང་བའི་ཕྱིར་ཡིན་ནོ། །
དྲུག་པ་སྒྲ་བཤད་པ་ནི།
མཚམས་ཀྱི་ནང་ཡིན་ཡང་དེར་རྗེན་པར་ཚོད་པ་དང༌། རྗེན་པ་ཞག་ཏུ་བཞག་པ་སོགས་བྱར་རུང་བས་ན་རུང་ཁང་ཞེས་བྱ་བ་ཡིན་ནོ། །
ལྔ་པ་རྒྱུ་མཐུན་གྱི་འབྲས་བུ་ཟག་པ་འདོར་བའི་ཚུལ་ལ་གཉིས། མཆིལ་མ་དང་སྣབས་དང་སྐྱུག་པ་སོགས་འདོར་བའི་ཚུལ་དང༌། བཤང་གཅི་བྱི་དོར་བྱ་བའི་ཚུལ་ལོ། །དང་པོ་༼མཆིལ་མ་དང་སྣབས་དང་སྐྱུག་པ་སོགས་འདོར་བའི་ཚུལ་༽ནི།
མཆིལ་སྣབས་དང༌། ཁ་བཀྲུ་བའི་ཆུ་སོགས་དེ་དག་གཙུག་ལག་ཁང་དང་བྱི་དོར་བྱས་པའི་ཕྱོགས་སུ་དོར་བར་མི་བྱ་སྟེ། རྩིགས་པ་ལྟ་བུའི་སེམས་ཅན་དམྱལ་བར་སྐྱེ་བ་ལ་སོགས་པའི་ཉེས་དམིགས་ཤིན་ཏུ་ཆེ་བའི་ཕྱིར། དེས་ན་དེ་དག་བླུག་པའི་སྣོད་གཙུག་ལག་ཁང་གི་ཀ་བའི་ངོས་སུ་བཞག་དགོས་ཏེ། ཇི་སྐད་དུ། མཆིལ་མའི་སྣོད་བཞག་པར་བྱའོ། །ཞེས་གསུངས་པའི་ཕྱིར།
གཉིས་པ་༼བཤང་གཅི་བྱི་དོར་བྱ་བའི་ཚུལ་༽ནི།
ཇི་སྐད་དུ། བཤང་བའི་སྐྱབས་བྱའོ། །གཙུག་ལག་ཁང་གི་ནུབ་བྱང་གིས་སུའོ། །ཞེས་གསུངས་ལ། ཡང་ན་བྱང་ཤར་གྱི་ངོས་སུ་བྱ་སྟེ། མདུན་རྒྱབ་གཉིས་ཀྱི་དམན་ཤོས་རྒྱབ་ཡིན་ཅིང་གཡས་གཡོན་གཉིས་དམན་ཤོས་ཡིན་པའི་ཕྱིར། དམན་པའི་ཕྱོགས་སུ་བཤང་གཅིའི་སྐྱབས་བྱ་བ་ཡིན་ནོ། །
དེས་ན་གཙང་སྦྲ་བྱ་བ་ལ་ནང་དང་ཕྱིའི་གཙང་སྦྲ་ལས། ནང་གི་གཙང་སྦྲ་ནི། འདུལ་བ་སུམ་བརྒྱ་པ་ལས། བཅོམ་ལྡན་ངག་གི་གཙང་སྦྲ་བྱ་བ་ནི། ལུས་ལ་སོགས་པའི་སྡིག་སྤངས་གང་ཡིན་པ་དང༌། ཞེས་དང༌། མཛོད་ལས། ལེགས་སྤྱད་གསུམ་པོ་ཐམས་ཅད་ནི། །གཙང་བྱེད་རྣམ་པ་གསུམ་ཡིན་ནོ། །ཞེས་བཤད་པ་ལྟར་རོ། །
ཕྱིའི་གཙང་སྦྲ་ནི། མདོ་རྩ་བ་ལས། ས་གཉིས་ཀྱིས་བཀྲུ་བར་བྱའོ། །ཞེས་པ་ནས་ཡང་ལག་པ་གཉིས་པས་སོ་ཞེས་པའི་བར་ཁྲུས་ཉི་ཤུ་རྩ་གཅིག་གསུངས་ཤིང༌། དེ་དག་ས་དང་ཆུ་གང་གིས་བྱས་ཀྱང་འདྲའོ། །
དེ་ལྟར་ཕྱིའི་རྐྱེན་དགེ་བའི་བཤེས་གཉེན། ནང་དྲན་པ་དང་ཤེས་བཞིན་སྤང་བྱ་མི་མཐུན་པའི་ཕྱོགས་ངོས་ཤེས་པ། བསླབ་པ་ཡོངས་སུ་སྦྱོང་བ། གོས་སྨན་ལ་སོགས་པའི་བདེ་བར་གནས་པའི་རྐྱེན་བསྟེན་པའི་སྒོ་ནས་གཉེན་པོའི་སྟོབས་བསྐྱེད་དེ་བསླབ་པ་ཅི་ནུས་བསྲུང་ལ།
གལ་སྲིད་སྔོན་ཚུལ་ཁྲིམས་འཆལ་པའི་རྒྱུ་མཐུན་གྱིས་ཚེ་འདིར་ཚུལ་ཁྲིམས་ཉམས་པ་དང༌། ཉོན་མོངས་པ་སྟོབས་ཆེ་ཞིང་རྐྱེན་ངན་པའི་སྟོབས་ཀྱིས་བསྲུང་མི་ནུས་པ་ལ་ཐུག་ན་བསླབ་པ་འབུལ་བར་བྱ་སྟེ། དེ་ལྟར་བྱས་པས་སྔར་བསྲུང་བའི་ཕན་ཡོན་འབྱུང༌། ཕྱིས་ལེན་ན་སྐྱེ། ད་ལྟ་རྒྱུད་ལ་ལྟུང་བ་མི་བསྐྱེད་པའི་དགོས་པ་དུ་མ་ཡོད་དོ། མ་ཕུལ་བར་ཉམས་ན་སྐྱེ་བ་ཕྱི་མ་ངན་སོང་དུ་སྐྱེ། ཕྱིས་བླང་དུ་ཡང་མེད་དེ། ཇི་སྐད་དུ། དེའི་དགེ་སྦྱོང་གི་ཚུལ་ཕྱིས་བླང་དུ་མེད་ཅེས་གསུངས་པའི་ཕྱིར་རོ། །
དེ་ཡང་དགེ་སློང་གི་སྒྲ་དོན། བསླབ་པ་ལ་གནས་པའི་ཕན་ཡོན་བསླབ་པ་བསྲུང་མི་ནུས་ན་བསླབ་པ་ཕུལ་བ་ལ་ལེགས་ཚུལ་རྣམས། དགེ་སློང་ལ་རབ་ཏུ་གཅེས་པའི་མདོ་ལས་འདི་ལྟ་སྟེ། འཕགས་པ་ཉེ་བ་འཁོར་གྱིས་བཅོམ་ལྡན་འདས་ལ་འདི་སྐད་ཅེས། འཁོར་བའི་འདམས་ནས་པདྨ་ལྟ་བུར་བྱུང་བ་ཡི། །སྐྱོབ་མཛད་རི་བོ་ལྟ་བུར་མི་བསྐྱོད་ཐུབ་པའི་སྐུ། །དཔེ་བྱད་བརྒྱན་གྱིས་རྒྱན་ཞིང་མཚན་གྱི་མེ་ཏོག་མཛེས། །ལྟ་བས་མི་ངོམས་རབ་མཆོག་ཁྱོད་ལ་ཕྱག་འཚལ་ལོ། །ཁྱོད་ཀྱི་བདག་ཅག་འདིར་འདུས་འདི་དག་ལ། །དགེ་སློང་འབའ་ཞིག་གནས་པས་དགེ་སློང་གིས། །ངོ་བོ་དབྱེ་དང་སྒྲ་འཇུག་ཆེད་བྱ་བ། །བཞི་པོ་འདི་དག་ཐུབ་པས་གསུངས་དུ་གསོལ། །དེ་ནས་བཅོམ་ལྡན་བདེ་གཤེགས་རབ་དགྱེས་ཏེ། །ཉེ་བ་འཁོར་ལ་སྤྱན་གཟིགས་འདི་སྐད་གསུངས། །ལེགས་པར་ཉོན་གཅིག་བུ་ཁྱོད་ཉེ་བ་འཁོར། །ངས་ནི་ཁྱོད་ཀྱི་སེམས་རངས་བྱ་ཕྱིར་དང༌། །དགེ་སློང་རྣམས་ལ་ཕན་ཕྱིར་དེ་བཤད་དོ། །དགེ་སློང་ཞེས་བྱ་ཆོས་ཀྱི་རྒྱལ་མཚན་ཏེ། །དགེ་སློང་ཞེས་བྱ་རྡོ་རྗེའི་སྲོག་ཤིང་ཡིན། །དགེ་སློང་ཞེས་བྱ་སྡུག་བསྔལ་སྤང་བ་དེ། །དགེ་སློང་ཞེས་བྱ་རྒྱལ་བའི་སྲས་པོ་ཡིན། །དགེ་སློང་ཞེས་བྱ་ཉོན་མོངས་སྲོག་གཅོད་དེ། །དགེ་སློང་ཞེས་བྱ་ཐར་པའི་ཚལ་འགྲའོ། །དགེ་སློང་རང་གི་ངོ་བོ་སྡོམ་པ་སྟེ། །རྩ་བ་བཞི་སོགས་ཉིས་བརྒྱ་ལྔ་བཅུ་པ། །ཆེད་དུ་བྱ་བ་རྣམ་དག་ཚུལ་ཁྲིམས་ཡིན། །དབྱེ་བ་མིང་གི་དགེ་སློང་གང་ཡིན་དང༌། །རྟགས་ཙམ་འཛིན་དང་ཡང་དག་དགེ་སློང་སྟེ། །རྩ་བ་བཞི་སོགས་ཉེས་བརྒྱ་ལྔ་བཅུ་པ། །སྒྲ་འཇུག་རྣམ་ཐར་ཟད་ཕྱིར་དང༌། །དགེ་བ་སློང་དང་ཟས་སློང་དང༌། །ཞི་བར་གནས་དང་ལམ་ཞུགས་དང༌། །ལེགས་པར་འཚོ་དང་ཆགས་སྤངས་དང༌། །ཡིད་འོང་ཕྱིར་ན་དགེ་སློང་ངོ༌། །དགེ་སློང་ཞེས་བྱ་རྒྱན་པ་དང༌། །བརྒྱན་སྤངས་བརྒྱན་གྱིས་ལེགས་པར་བརྒྱན། །ཆགས་སྤངས་ཆགས་པ་ཆེན་པོས་སྤྱད། །བྱུག་པ་ཁྲུས་དང་བཟའ་བ་དང༌། །རྒྱན་དང་གསོ་དང་ཁ་དོག་དང༌། །རྟ་དང་གླང་པོ་འཁྱོགས་སོགས་ཀྱི། །བཞོན་པ་བླ་མེད་དེ་ཡང་ཞོན། །དེ་དག་མི་འབྱོར་དགེ་སློང་མིན། །དེས་ནས་ཉེ་བ་འཁོར་དེ་ཡིས། །བཅོམ་ལྡན་འདས་ལ་འདི་སྐད་གསོལ། །ཅི་དེ་བདེ་བར་གཤེགས་པ་ཡིས། །སྐད་དབྱིངས་རྟོགས་པར་དཀའ་བ་གསུངས། །དེ་ཉིད་བདེ་བར་གཤེགས་པ་ཡི། །ཚིག་གིས་མུན་པ་ཚིག་གིས་ནི། །མར་མེ་གསལ་བར་མཛད་དུ་གསོལ། །བཅོམ་ལྡན་འདས་ཀྱིས་བཀའ་སྩལ་པ། །གསེར་ལ་སོགས་པ་འཇིག་རྟེན་རྒྱན། །རབ་ཏུ་སྤང་པས་སྙིང་རྗེ་ཡི། །རྒྱན་གྱི་མཆོག་གི་བརྒྱན་པར་བྱ། །འཇིག་རྟེན་མ་ཡིན་བསླབ་པ་ཡིས། །ཆོས་གོས་གྱོན་མཆོག་བཟང་པོ་ཡིན། །ག་བུར་ལ་སོགས་མ་ཡིན་པའི། །ཚུལ་ཁྲིམས་བྱུག་པ་མཆོག་གིས་བྱུག །དཀར་དམར་ལ་སོགས་མ་ཡིན་གྱིས། །དད་པའི་ཁ་དོག་རྣམ་པར་མཛེས། །འཇིག་རྟེན་མ་ཡིན་བརྩོན་འགྲུས་ཀྱི། །བཞོན་པ་བླ་མེད་མགྱོགས་པའི་མཆོག །བསམ་གཏན་ཆོས་སྤྱོད་ཟས་མཆོག་ནི། །འབྲས་ཆན་པས་ནི་རོ་མཆོག་ལྡན། །དགེ་འདུན་ཚོགས་ཀྱི་གཞལ་ཡས་ཁང༌། །ཞི་གནས་བསྟན་ལ་རབ་ཏུ་སྤྱོད། །དེ་དག་ལྡན་ཞིང་ཕྱིར་མི་ལྡོག །དེ་ནི་ཡང་དག་དགེ་སློང་ཡིན། །གཙོ་བོ་གསུམ་དང་འཁོར་ལྔ་ལྡན། །དྲང་སྲོང་སྣོད་བཅས་ཚུལ་ཁྲིམས་ལྡན། །ལུས་ངག་ཡིད་གསུམ་རྣམ་པར་བསྡམས། །རང་གི་སྤྱོད་པས་བརྟུལ་ཞུགས་བརྟན། །དེ་ཡང་ཡང་དག་དགེ་སློང་ཡིན། །དེ་གཉིས་ཐར་པའི་གྲོང་ཁྱེར་ལ། །བསྙེན་པས་ཐར་པ་བདེ་བའི་མཆོག །ཡང་དག་མ་ཡིན་གཅིག་ཤོས་ནི། །ལྷུང་བཟེད་ལ་སོགས་རབ་འབར་བས། །དམྱལ་བར་ཁྲོ་ཆུ་ལྟ་བུར་ནི། །སྐལ་པ་སྟོང་ཕྲག་བཞི་རུ་འཚེད། །ལ་ལའི་ཚུལ་ཁྲིམས་བདེ་བ་སྟེ། །ལ་ལའི་ཚུལ་ཁྲིམས་སྡུག་བསྔལ་རྒྱུ། །ཚུལ་ཁྲིམས་ལྡན་པ་བདེ་བ་སྟེ། །ཚུལ་ཁྲིམས་མེད་པ་སྡུག་བསྔལ་ཡིན། །ཤིན་ཏུ་ལེགས་པར་ཚུལ་ཁྲིམས་གང༌། །བསྡམས་པས་མི་མཛེས་པ་ཡི་གཟུགས། །འདུལ་བ་ལ་ནི་ཉེ་བར་གནས། །ཚུལ་ཁྲིམས་བསླབ་པ་རང་ཡིད་ཆེས། །མི་དེ་ཉི་མ་གཅིག་ལ་ཡང༌། །བསོད་ནམས་ཕུང་པོ་དཔག་མེད་པ། །གསོག་ཅིང་སངས་རྒྱས་འབྲས་བུ་སྐྲུན། །རང་གིས་རང་ལ་བསླུས་འདེབས་ཤིང༌། །བསླབ་པ་དག་ལ་མི་གནས་ཤིང༌། །བདེ་བར་གཤེགས་པས་རྒྱལ་མཚན་འཛིན། །གཟུགས་ཙམ་ལ་ནི་བརྟེན་ནས་སུ། །ང་ནི་དགེ་སློང་ཡིན་ཟེར་བ། །གླང་སྨྱོན་རྣ་ལ་རལ་བཏགས་པ། །སྦྲུམ་མ་སྐྱུར་རྩི་འཐུང་བ་ལྟར། །མི་དེ་ཉི་མ་གཅིག་ལ་ཡང༌། །སྡིགཔའི་ཕུང་པོ་དཔག་མེད་དང༌། །རང་ལ་གནོད་པ་སྣ་ཚོགསཔ༌། །བྱེད་པར་འགྱུར་བ་ཁོ་ན་འཛིན། །འགའ་ཞིག་བསླབ་ལ་མི་གནས་ཤིང༌། །བདེ་གཤེགས་རྒྱལ་མཚན་འཛིན་པ་བས། །བསླབ་ལ་མི་གནས་སྐད་ཅིག་ལ། །གཟུང་བོར་ཁྱིམ་པ་གནས་ན་བཟང༌། །བསླབ་པ་མི་གནས་རྟགས་འཛིན་པ། །འཇིག་རྟེན་པ་ནི་ཐམས་ཅད་ཀྱི། །སྙིང་དུ་སྡུག་པར་མི་འགྱུར་ཞིང༌། །ཀུན་གྱིས་ཚིག་ནི་ངན་གནོད་པ། །དཔེར་ན་སྡོང་པོ་བཟང་པོ་ལ། །ཡུན་རིངས་ཡན་ལག་ཁྲུངས་པ་བཞིན། །མི་དེ་རྟགས་ཙམ་ཡུན་རིང་ན། །ཁ་ན་མ་ཐོའི་གཏམ་འཕེལ་དང༌། །སྡིག་པའི་ལས་རྣམས་འཕེལ་བར་བཤད། །ཚུལ་ཁྲིམས་འདི་ནི་བདེ་བའི་མཆོག །ཚུལ་ཁྲིམས་འདི་ནི་ཐར་པའི་ལམ། །ཚུལ་ཁྲིམས་འདི་ནི་སངས་རྒྱས་རྒྱུ། །ཚུལ་ཁྲིམས་འདི་ནི་མཆོག་ཡིན་པས། །མིག་གི་འབྲས་བུ་བཞིན་དུ་སྲུངས། །སྲོག་ལ་བབ་ཀྱང་ཚུལ་ཁྲིམས་ནི། །གཏོང་བ་མི་མཁས་བླུན་པ་ཡིན། །སྲོག་ཆད་ཕྱི་མར་སྐྱེ་བ་སྟེ། །ཚུལ་ཁྲིམས་ཕྱིས་ནས་ལྟ་བ་མིན། །དེ་བས་ཉེ་བ་འཁོར་ལ་སོགས། །འདི་ཉིད་ལ་ནི་བརྟེན་པར་ཟུང༌། །དེ་སྐད་བཅོམ་ལྡན་བཀའ་སྩལ་ཏོ། །ཞེས་གསུངས་པས། དེས་ན་བསླབ་པ་འབུལ་བའི་ཡུལ་ནི་རང་ལས་རྒྱུད་ཐ་དད་པའི་མིའི་འགྲོ་བ་པ་ཐ་སྙད་ལྔ་དང་ལྡན་པ། རང་ཉིད་བསམ་པ་ཐག་པ་ནས་བསླབ་པ་འབུལ་བ་འདདོ་པ་ཞིག་དགོས། འབུལ་བའི་ཚུལ་ལ། བསླབ་པའི་བརྟེན་དཀོན་མཆོག་གསུམ། རྒྱུ་སྡེ་སྣོད་གསུམ། སྦྱོར་བྱེད་མཁན་སློབ། བསླབ་པ་རང་གི་ངོ་བོ་འཕུལ་བའོ། །
འོ་ན་རྣམ་འབྱེད་ལས། བསླབ་པ་མ་ཕུལ་བ་བསླབ་པ་ཉམས་པར་མ་བྱས་པ། ཞེས་བཤད་པའི་ཕུལ་ཉམས་ཀྱི་ཁྱད་པར་གང་ཞེ་ན། ཕུལ་བ་ནི་འབུལ་བའི་ཚིག་དངོས་སུ་སྨོས་པ་ཡིན་ལ། ཉམས་པ་ནི་འབུལ་ཚིག་དངོས་སུ་མེད་པར་བསླབ་པ་ལ་མི་སློབ་པའི་རྒྱུ་བརྗོད་པ་སྟེ། བདག་ཚངས་པ་མཚུངས་པར་སྤྱོད་པ་ཁྱོད་ཅག་དང་ལྷན་ཅིག་གནས་པས་ཆེ་གེ་ཞེས་པ་ལྟ་བུ་སྟེ། ཕམ་པས་ཉམས་པའང་ཉམས་པ་མ་ཡིན་ཀྱང་འདི་དང་སྐབས་དོན་མི་གཅིག་གོ།
གསུམ་པ་ལས་ཐམས་ཅད་བ་པར་བྱེད་པའི་ལས་ཀྱི་གཞི་ལ།
ལས་དང་ཆོ་གའི་ཁྱད་པར་ཁ་སྐོང་བར་བྱེད་པ་དགེ་འདུན་གྱི་མཚན་ཉིད། བརྗོད་པར་བྱེད་པ་ལས་མཁན་གྱི་མཚན་ཉིད། བསྒྲུབ་པར་བྱ་བ་དོན་གྱི་མཚན་ཉིད། ལས་བརྗོད་པ་ངོ་བོ་ཉིད་ཀྱི་མཚན་ཉིད་རྣམས་ནི་ཕལ་ཆེར་གོང་དུ་སྤྱི་དོན་གྱི་སྐབས་སུ་བཤད་ཟིན་ལ། དེ་ལྟར་ལས་གྲལ་དུ་འདུག་པའི་མཚན་ཉིད་ལ་ཁ་སྐོང་གི་ཆོས་དེ་དག་ངེས་པར་ཚང་དགོས་སམ་ཞེ་ན། བུ་སྟོན་རིན་པོ་ཆེས། བསྒྲུབ་བྱ་ལ་མཐོང་ཐོས་དོགས་གསུམ་མེད་ན་དོན་ལ་བསྙེན་པར་མ་རྫོགས་པས་ཀྱང་ལས་ཀྱིས་སློབ་དཔོན་བྱར་རུང་སྟེ། ལུང་ལས། བསྙེན་པར་མ་རྫོགས་པས་ལས་བྱེད་ན་བསྙེན་པར་རྫོགས་ཞེས་བགྱིའམ་བསྙེན་པར་མ་རྫོགས་ཞེས་བྱ་སྟེ། བསྒྲུབ་བྱས་དེ་ལྟར་ཡིད་ཆེས་ན་ཞེས་པ་དོན་གྱིས་འཐོབ་གསུངས་པ་དང༌། དགེ་སློང་དང་བསླབ་པ་བྱིན་པས་ཀྱང་སོ་སོ་ཐར་པའི་མདོ་འདོན་དུ་རུང་བར་གསུངས་པའི་ཕྱིར། ཞེས་གསུངས་སོ། །
འོ་ན་དགེ་འདུན་གྱི་ལས་ཐམས་ཅད་ལས་བརྒྱ་རྩ་གཅིག་པོར་དེར་འདུས་སམ་ཞེ་ན། ལས་ཐམས་ཅད་བརྒྱ་རྩ་གཅིག་ཏུ་བསྡུས་པ་དེ་ནི་གཙོ་ཆེ་བའི་དབང་དུ་བྱས་པ་ཡིན་ལ། ལས་ཐམས་ཅད་དེར་འདུས་པ་ནི་མ་ཡིན་ཏེ། གཏན་ལ་དབབ་པ་བསྡུ་བ་ལས། དགེ་འདུན་གྱི་དབྱནེ་སྤང་བ་དང༌། གང་ཟག་རླབས་པོ་ཆེ་བསྟན་པ་ལ་གཞུགས་པའི་དོན་དུ་དང༌། བསྟན་པ་འཕེལ་བར་བྱ་བའི་ཕྱིར་དང༌། འཚོ་བ་རྙེད་དཀའ་བ་སྤང་བའི་ཕྱིར་བསླབ་པའི་གནས་ཕྲ་མོ་རྣམས་བག་ཡངས་སུ་བྱེད་པའི་གསོལ་བཞིའི་ལས་གསུངས་པ་རྣམས་ཀྱང་དེར་མ་འདུས་པའི་ཕྱིར་དང༌། གཞན་ཡང་དེ་ཉིད་ལས་ལས་ཐམས་ཅད་མདོར་བསྡུ་ན། གསོལ་བའི་ལས་དང༌། གསོལ་བ་གཉིས་ཀྱི་ལས་དང༌། གསོལ་བ་དང་བཞིའི་ལས་དང༌། ལན་གསུམ་བརྗོད་པའི་ལས་དང༌། ཞེས་ལྷུང་བཟེད་ཆོས་གོས་བྱིན་གྱིས་བརླབས་པའི་ལས་ཀྱང་ལས་སུ་གསུངས་པ་དང༌། སོ་སོ་ཐར་པའི་མདོ་འདོན་པ་དང་དགག་དབྱེ་ཡང་ལས་སུ་གསུངས་པའི་ཕྱིར།
འོ་ན་བག་ཡངས་སུ་བྱ་རྒྱུའི་བསླབ་པ་ཕྲ་མོ་དེ་གང་ཡིན་ཞེ་ན། ཁ་ཅིག་ནི་ལྟུང་བ་སྡེ་ལྔ་མ་གཏོགས་པའི་ལྟུང་བ་གཞན་དག་ཡིན་ཟེར། ཁ་ཅིག་ནི་ཕམ་ལྷག་མ་གཏོགས་པའི་ལྟུང་བ་རྣམས་ཡིན་ཟེར་ཏེ། གནས་དུས་ཀྱིས་སྒོ་ཡངས་དོག་གི་དབང་དུ་བྱས་པ་ཡིན་ནོ། །
ཡང་དེང་སང་འབྲི་གུང་པའི་འདུལ་འཛིན་དཔལ་ཆེན་གྱིས་ཐག་རྒྱ་མར་གྲགས་པའི་བསྙེནཔར་རྫོགས་ཚུལ་འདི་ལ་ཁུངས་མེད་པ་མ་ཡིན་ཏེ། ལུང་ཞུ་བ་ལས། བཙུན་པ་ལས་བགྱི་བ་ཕྱོགས་གཅིག་ཏུ་མཆིས་ན་གནས་གཞིར་གང་ཟག་བསྙེན་པར་རྫོགས་པ་བགྱིད་དུ་གནང་ངམ། གནང་སྟེ་འདི་ལྟར་ལས་བྱེད་པའི་དགེ་སློང་གནས་གཞི་ཆར་གྱིས་མཚམས་སུ་ཤིང་ངམ། འཁར་བའམ། རེ་ལྡེ་རྣམས་ཀྱིས་མནན་ཏེ་རེ་རེ་ནས་སམ། གཉིས་གཉིས་ནས་སམ་གསུམ་གསུམ་ནས་བསྙེན་པར་རྫོགས་པར་བྱ་སྟེ་བཞིར་མ་ཚང་ནའོ་ཞེས་གསུངས་སོ། །
བཞི་པ་ཕྱིར་བཅོས་ཀྱི་གཞི་བདུན་བཤད་པ་ལ། དབྱེ་བ་དང༌། བསྡུ་བ་གཉིས། དང་པོ་༼དབྱེ་བ་༽ལ།
ཕྱིར་བཅོས་དངོས་ཀྱི་གཞི། ལྟུང་བ་དང་བཅས་པའི་དུས་དང༌། དུས་མ་ཡིན་པ་དང༌། བཅབས་པའི་དུས་ཡུན་རིང་ཐུང་སོགས་གཏན་ལ་འབེབས་པར་བྱེད་པ་དུས་དང་དུས་མ་ཡིན་པ་བསྡུ་བ་འབྱུང་བའི་གཞི། སྤོ་བ་དང་མགུ་བ་སྤྱོད་པ་ལ་སོགས་པ་ཆད་ལས་ཉམས་སུ་མྱོང་བ་ས་གཞན་ན་གནས་པའི་གཞི། ལྟུང་བ་གླེང་བ་གླེང་དྲན་བྱས་པ་ན་སྐབས་མི་འབྱེད་པ་ལ་གདམས་ངག་བཞག་པས་མ་དུལ་ན་གསོ་སྦྱོང་བཞག་པ་དང༌། དེས་མ་དུལ་ན་དགག་དབྱེ་བཞག་པ་སྟེ། བསླབ་པ་ཡོངས་སྦྱངས་ཀྱི་གཞི། མཚམས་ནང་གཅིག་ཏུ་ལས་ཐ་དད་དུ་བྱེད་པ་ལྟ་བུ་ལས་བྱེ་བའི་གཞི། སངས་རྒྱས་ཀྱི་འཁོར་བྱེ་བ་ལྟ་བུ་འཁོར་ལོའི་དབྱེན་གྱི་གཞི། རྩོད་པ་དངོས་ཀྱི་གཞི་རྣམས་སོ། །
གཉིས་པ་༼བསྡུ་བ་༽ནི། བདུན་པོ་དེ་དག་ཀྱང་བསྡུ་ན་ལྟུང་བ་ཕྱིར་བཅོས་དང༌། ལྟུང་བའི་རྒྱུ་རྩོད་པ་ཕྱིར་བཅོས་གཉིས་སུ་འདུས་ལ། དང་པོ་༼བདུན་པོ་དེ་དག་ཀྱང་བསྡུ་ན་ལྟུང་བ་ཕྱིར་བཅོས་༽ལ་གཉིས། མི་སྤྲོ་བ་ནན་ཏུར་གྱིས་ཕྱིར་བཅོས་དང༌། སྤྲོ་བ་བཤགས་པའི་ཕྱིར་བཅོས་གཉིས་ལས། དང་པོ་༼མི་སྤྲོ་བ་ནན་ཏུར་གྱིས་ཕྱིར་བཅོས་༽ལ་གཉིས། གོ་དོན་དང༌། ལས་ཀྱི་ཆོ་ག་བཤད་པ་ལས། དང་པོ་༼གོ་དོན་༽ལ་དྲུག །ནན་ཏུར་གྱི་ངོ་བོ། དབྱེ་བ། ནན་ཏུར་ཇི་ལྟར་བྱ་བའི་ཚུལ། ནན་ཏུར་གྱི་སྒྲ་བཤད། བྱས་པའི་དགོས་པ། ནན་ཏུར་བྱས་པ་ལས་བཟོད་པ་བླངས་པའོ། །དང་པོ་༼ནན་ཏུར་གྱི་ངོ་བོ་༽ནི།
མི་འདོད་བཞིན་དུ་ཆད་པས་བཅད་པ་ལ། བཟོད་པ་གསོལ་དགོས་པའི་རིགས་དེའོ། །
གཉིས་པ་༼དབྱེ་བ་༽ལ།
བསྡིགས་སྨད། བསྐྲད་ཕྱིར་འགྱེད་བཞི། གནས་དབྱུང་བདུན། དགེ་ཚུལ་བསྙིལ་བ། གསོ་སྦྱོང་དང་དགག་དབྱེ་བཞག་པ། ཁྱིམ་པ་ལ་ལྷུང་བཟེད་ཁ་བ་བྱ་བ་བཅོ་ལྔར་ཡོད་པ་ལས། ཕྱི་མ་ནི་བཏགས་པ་བ་ཡིན་ནོ། །དང་པོ་བཞི་ནི། ཐབ་ཀྲོལ་བྱེད་པ་ལ་ལས་ཀྱིས་སྡིགས་པར་བྱའོ། །དགེ་འདུན་ལྷག་མའི་ལྟུང་བ་ཕྱིར་མི་འཆོས་པ་རྒྱུན་དུ་བྱེད་པ་ལ་སྨད་པར་བྱའོ། །ཁྱིམ་སུན་འབྱིན་པར་སྤྲད་པར་བྱའོ། །ཁྱིམ་པ་ལ་བརྙས་ཐབས་བྱེད་པ་ལ་ཕྱིར་འགྱེད་པར་བྱའོ། །བཤད་པ་ལྟར་རོ། །
གནས་དབྱུང་བདུན་ནི། མ་མཐོང་བ་གནས་ནས་བྱུང་བ། ཕྱིར་མི་འཆོས་པ་གནས་ནས་ཕྱུང་བ། སྡིག་ལྟ་མི་གཏོང་བ་གནས་ནས་ཕྱུང་བ། དགེ་སློང་མ་རྣམས་དང་འདྲེ་ཞིང་གནས་པ་གནས་ནས་ཕྱུང་བ་རྣམ་པར་གཏན་ལ་འབེབས་པ་ཉེ་བར་མ་ཞི་བ་གནས་ནས་ཕྱུང་བ། འཐབ་ཀྲོལ་གྱི་རྒྱུ་ཉེ་བར་མ་སྒྲུབ་པ་གནས་ནས་ཕྱུང་བ། འཐབ་ཀྲོལ་ལ་འབད་པ་ཆེན་པོས་མ་ལོག་པ་གནས་ནས་ཕྱུང་བའོ། །
གསུམ་པ་ནན་ཏུར་ཇི་ལྟར་བྱ་བའི་ཚུལ་ལ།༷༷༷ སྦྱོར་དངོས་མཇུག་གསུམ་ལས། དང་པོ་སྦྱོར་བ་ནི།
བཞམས་སྒོ་དང་གླེང་དྲན་བྱས་པའོ། །གཉིས་པ་དངསོ་གཞི་ནི། གསོལ་བཞིའི་ལས་སོ། །གསུམ་པ་མཇུག་ནི། ལས་ཀྱིས་མཇུག་བསྡུད་པ་དང་འདི་ཉིད་དུ་ལྟུང་བ་ཕྱིར་འཆོས་པར་གྱིས་ཤིག །དགེ་འདུན་འདི་ཉིད་ཀྱིས་ཁྱོད་བག་ཡངས་སུ་བྱེད་པར་འགྱུར་རོ། །ཞེས་བརྗོད་པར་བྱའོ། །དེ་ཡང་ཐབ་ཀྲོལ་ལ་སོགས་པ་ནན་ཏུར་གྱི་བཞི་ཏེ། རྒྱུ་མི་གཏོང་བའི་གང་ཟག་ལ་དགེ་འདུན་གྱིས་ནན་ཏུར་བྱ་དགོས་ཤིང༌། དེའི་སྔོན་དུ་ལྟུང་བ་གླེང་དགོས་ཏེ། ཆད་པས་བཅད་པའི་ལས་གླེང་དྲན་སྔོན་དུ་འགྲོ་དགོས་པའི་ཕྱིར། གླེང་བའི་ཚུལ་ཡང༌། གླེང་བ་པོ་རང་མ་བྱུང་ན་དགེ་འདུན་གྱིས་གླེང་བ་པོ་བསྐོས་ནས་གླེང་བའི་ཡུལ་དེ་དག་མདུན་གྱི་མངོན་གསུམ་དུ་བཀུག་ནས་གླེང་དགོས་ཤིང༌། གལ་ཏེ་མངོན་སུམ་དུ་འདུ་རུ་མི་སྟེར་ན་ཡང་དགེ་འདུན་གྱི་གྲགས་པ་ཙམ་གྱི་སྒོ་ནས་ནན་ཏུར་བྱ་དགོས་ཏེ། མདོ་རྩ་བར། ཇི་སྐད་དུ། གཞི་མ་ཞི་བར་ཤེས་ན་གླེང་བ་པོས་སོ་སོར་ཤེས་པར་བྱ་ཞིང༌། མངོན་སུམ་དུ་བཞག་པ་ལ་ནན་ཏུར་བྱའོ། །གླེང་བ་པོ་རང་མ་བྱུང་ན་དགེ་འདུན་གྱིས་གླེང་བར་བྱའོ། །འདུ་མི་སྟེར་ན་གྲགས་པ་ཙམ་གྱིས་སོ། །ཞེས་པ་ལྟར་རོ། །
བཞི་པ་ནན་ཏུར་གྱི་སྒྲ་བཤད་པ་ནི། རྒྱ་ཆེ་འགྲེལ་ལས།
འོག་ཏུ་བཞག་གཅིག་བཤུང་བ་ཉིད་དུ་རྣམ་པར་བཞག་པ་ཞེས་བྱ་བའི་ཐ་ཚིག་གོ །ཅེས་བཤད་པ་ལྟར་རོ། །
ལྔ་པ་བྱས་པའི་དགོས་པ་ནི།
སྔར་ཉེས་སྤྱོད་ལ་ཞུགས་པ་རྣམས་ཀྱི་འཕྲོ་གཅོད་པ་དང༌། ད་ཕྱིན་ཆད་ཉེས་སྤྱོད་ལ་མི་འཇུག་པའི་ཆེད་དོ། །
དྲུག་པ་བཟོད་པ་བླངས་པ་ལ་གསུམ། ཡུལ་གང་ལས་བཟོད་པ་བླང་བ། གང་ཟག་གང་གི་བླང་བ། ཚུལ་ཇི་ལྟར་བླང་བ་ལས། དང་པོ་༼ཡུལ་གང་ལས་བཟོད་པ་བླང་བ་༽ནི།
བསམ་པ་དང༌། རྟེན་དང༌། ཆ་ལུགས་ཕྱིན་ཅི་མ་ལོག་པ་དག་གིས་བཟོད་པ་གསོལ་བ་ན་བཟོད་པ་ལེན་པར་བྱ་དགོས་ཏེ། མདོ་རྩ་བ་ལས། གཤེ་བ་དང་ཁྲོ་བ་དང་སྤྱོ་བ་ཉིད་དང་དགེ་འདུན་གྱིས་རྙེད་པ་མེད་པ་དང་གནས་མེད་པར་བྱ་བར་སེམས་པ་ཉིད་དང༌། ཞེས་པ་དང༌། རྒྱུ་ལས་ཕྱིར་བཟློག་པ་བཟོད་པ་གསོལ་བ་ལའོ། །ཞེས་སོ། །
གཉིས་པ་༼གང་ཟག་གང་གི་བླང་བ་༽ནི།
དགེ་འདུན་མཚན་ཉིད་དང་ལྡན་པས་སོ། །
གསུམ་པ་༼ཚུལ་ཇི་ལྟར་བླང་བ་ལས་༽ནི།
གསོལ་བཞིའི་ཆོ་ག་སྦྱོར་དངོས་མཇུག་གསུམ་ཚང་བའི་སྒོ་ནས་ཏེ། དེ་དག་གི་རིམ་པ་ཡང༌། དགེ་སློང་ལྟུང་བ་འབྱིན་པ་པོ་ལ། ལྟུང་བ་གླེང་བ་པོས། ཁྱོད་ལ་ལྟུང་བ་འདི་ལྟ་བུ་བྱུང་བ་མཐོལ་བཤགས་གྱིས་ཤིག་ཅེས་གླེང་བ་དང༌། ལྟུང་བ་འདི་ལྟ་བུ་བྱུང་བ་མ་དྲན་ནམ་ཞེས་དྲན་པར་བྱེད། དེ་ལྟར་གླེང་དྲན་བྱས་ཀྱང་ལྟུང་བ་མཐའ་དག་ལ་སྐབས་མི་འབྱེད་པ་དང༌། ཕྱོགས་གཅིག་ལ་སྐབས་མི་འབྱེད་པ་གཉིས་ལས། དང་པོ་ལྟར་ལྟུང་བ་མཐའ་དག་ལ་སྐབས་མི་འབྱེད་བཀའ་བློ་མི་བདེ་བའི་གྲངས་སུ་བཞག་པ་དང༌། ནན་ཏུར་བྱ་བའི་ཡུལ་དུ་གྱུར་པ་གཉིས་ཡོད་ཀྱང་སྐབས་འདིར་དང་པོ་ལ་ཁ་འཁྱོགས་སུ་མི་འཇུག་པར་ནན་ཏུར་གྱི་ལས་བྱེད། དེས་མ་ཐུལ་ན་གནས་ནས་འབྱིན་པར་བྱེད་དོ། །གཉིས་པ་ཕྱོགས་གཅིག་ལ་སྐབས་མི་འབྱེད་ན་གདམས་ངག་འཇོག །དེས་མ་ཐུལ་ན་གསོ་སྦྱོང་དང་དགག་དབྱེ་འཇོག །གླེང་བའི་སྐབས་ཕྱེ་ཡང་ལྟུང་བ་མ་མཐོང་ངོ་ཞེས་ན་མ་མཐོང་བ་ནན་ཏུར་གྱིས་ལས་བྱེད། དེས་མ་ཐུལ་ན་གནས་ནས་འབྱིན་པར་བྱེད་དོ། །ལྟུང་བ་གླེང་བའི་སྐབས་ཕྱེ་ཡང༌། གླེངས་བ་གླེངས་ཏེ་ཞེས་མཉེན་པར་མི་བྱེད་པ་ལ་དགེ་འདུན་གྱིས་ཁྱོད་ཉིད་དུ་ལྟུང་བ་ཕྱིར་ཆོས་པར་གྱིས་ཤིག་དང༌། དགེ་འདུན་འདི་ཉིད་ཀྱིས་ཁྱོད་བག་ཡངས་སུ་བྱེད་པར་འགྱུར་རོ། །ཞེས་བརྗོད་བཅས་དང༌། རྟ་རྨུ་རྒོད་ཕུར་པ་ལ་བཏགས་པ་ལྟར་དགེ་འདུན་གྱིས་ཁྱོད་ལྟུང་བ་དང་བཅས་པ་ཡིན་ནོ་ཞེས་ལྟུང་བ་དེ་བཀལ་ནས་བཏང་བའི་ཕུགས་བཅས་བྱེད། ལྟུང་བ་ཁས་བླངས་ནས་ཕྱིར་མི་འཆོས་ན་ཕྱིར་མི་འཆོས་པ་ནན་ཏུར་གྱི་ལས་བྱེད། དེས་མ་ཐུལ་ན་གནས་ནས་འབྱིན་པར་བྱེད་དོ། །ནན་ཏུར་བྱེད་པའི་དགེ་འདུན་ལ་གཤེ་བ་དང་ཁྲོ་བ་ལ་སོགས་པ་མི་བྱེད་ཅིང་ནན་ཏུར་གྱི་རྒྱུ་ལས་བཟློག་ཏེ་བཟོད་པ་གསོལ་བར་བྱེད་ན་བཟོད་པ་བླང་བར་བྱ་བ་ཡིན་ནོ། །
གཉིས་པ་ལས་ཀྱི་ཆོ་ག་བཤད་པའི་སྡོམ་ནི། ཇི་སྐད་དུ།
ཞེས་བཤད་པ་ལྟར།
ལྟུང་བ་གླེང་བ་པོ་བསྐོ་བ། ནན་ཏུར་བྱ་བ། བཟོད་པ་ཁས་བླངས་བ་དང་གསུམ་ལས། དང་པོ་ལྟུང་བ་གླེང་བ་པོ་བསྐོ་བ་ནི།
ལྟུང་བ་གླེང་བ་པོར་འོས་པའི་དགེ་སློང་ལ་སྤྲོ་བ་དྲིས་ནས་སྤྲོ་ཞེས་ཟེར་ན་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་གླེང་བ་པོ་མིང་འདི་ཞེས་བགྱི་བ་འདི་དགེ་སློང་མིང་འདི་ཞེས་བགྱི་བ་ལ་དགེ་སློང་གི་ཆོས་མ་ལགས་པ་རྣམས་མང་པོས་གླེང་བར་སྤྲོ་ན། གལ་ཏེ་དགེ་འདུན་གྱིས་དུས་ལ་བབས་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ཚེ་དང་ལྡན་པ་མིང་འདི་ཞེས་བགྱི་བ་ལ་གླེང་བར་བསྐོའོ། །འདི་ནི་གསོལ་བའོ། །ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་ཞེས་པ་ནས། གླེང་བར་སྤྲོ་དེའི་བར་གསོལ་བ་བཞིན་བྱ། དེའི་སླད་དུ་དགེ་འདུན་གྱིས་གླེང་བ་པོ་དགེ་སློང་མིང་འདི་ཞེས་བགྱི་བ། ཚེ་དང་ལྡན་པ་མིང་འདི་ཞེས་བགྱི་བ་ལ་གླེང་བར་བསྐོ་ན། ཚེ་དང་ལྡན་པ་གང་དག་དགེ་སློང་གླེང་བ་པོ་མིང་འདི་ཞེས་བགྱི་བ། ཚེ་དང་ལྡན་པ་མིང་འདི་ཞེས་བགྱི་བ་ལ་གླེང་བར་བསྐོ་བར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ན་དགེ་འདུན་གྱིས་དགེ་སློང་མིང་འདི་ཞེས་བགྱི་བ། ཚེ་དང་ལྡན་པ་མིང་འདི་ཞེས་བགྱི་བ་ལ་གླེང་བར་བསྐོས་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
གཉིས་པ་ནན་ཏུར་བྱ་བ་ལ་བདུན་ལས། དང་པོ་བསྡིགས་པ་ནན་ཏུར་བྱ་བའི་ཚུལ་ནི།
དགེ་སློང་འཐབ་ཀྲོལ་བྱེད་པ་ལ་བསྡིགས་པའི་ལས་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དག་ནི་འཐབ་ཀྲོལབགྱིད་པ། མཚངས་འབྲུ་བར་བགྱིད་པ། རྩོད་པར་བགྱིད་པ། འགྱེདཔར་བགྱིད་པ། རྩོད་པའི་གཞི་འབྱེད་པ་ལགས་ཏེ། དེ་དག་དགེ་སློང་རྣམས་རྒྱུན་དུ་རྩོད་པའི་གཞི་བསྐྱེད་པས། དེས་ན་དགེ་འདུན་ལུང་ནོད་པ་དང༌། ཀློག་པ་དང༌། རྣལ་འབྱོར་དང༌། ཡིད་ལ་བགྱི་བ་དང༌། ནང་དུ་སེམས་ཞི་གནས་སུ་བགྱི་བ་ཤོར་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འཐབ་ཀྲོལ་མ་བཏང་བ་རྣམས་ལ་བསྡིགས་པའི་ཕྲིན་ལས་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་ཞེས་པ་ནས། སེམས་ཞི་གནས་སུ་བགྱི་བར་ཤོར་ཏེ་ཞེས་པའི་བར་གསོལ་བ་བཞིན་བྱས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འཐབ་ཀྲོལ་བགྱིད་པ་མ་བཏང་བ་རྣམས་ལ་བསྡིགས་པའི་འཕྲིན་ལས་མཛད་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འཐབ་ཀྲོལ་མ་བཏང་བ་རྣམས་ལ་བསྡིགས་པའི་འཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཞིག །ཅེས་ལན་གསུམ་གྱིས་བར་དུ་བཟླས།
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འཐབ་ཀྲོལ་བགྱིད་པ་མ་བཏང་བ་རྣམས་ལ་བསྡིགས་པའི་འཕྲིན་ལས་མཛད་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །ནན་ཏུར་བདུན་པོ་འདི་དག་ལ་བཟོད་པ་བླང་བའི་གསོལ་བཞིའི་ལས་རེ་རེ་ཡོད་ཀྱང་འོག་ཏུ་ཐམས་ཅད་ཕྱོགས་གཅིག་ཏུ་བྱའོ། །
གཉིས་པ་སྨད་པའི་ནན་ཏུར་བྱ་བའི་ཚུལ་ནི།
འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ལྟུང་བ་རྒྱུན་དུ་བགྱིད་པ་འདི་དགེ་འདུན་ལྷག་མའི་ལྟུང་བ་རྒྱུན་དུ་བགྱིད་དོ། །འདི་ལ་དགེ་འདུན་གྱིས་སྤོ་བ་དང༌། གཞི་ནས་སྤོ་བ་དང༌། མགུ་བར་བགྱི་བ་དང༌། གཞི་ནས་མགུ་བར་བགྱི་བ་རྩོལ་བ་འབྱིན་པར་མཛད་པས་ལུང་ནོད་པ་དང༌། བཀླག་པ་དང༌། ཁ་ཐོན་བགྱི་བ་དང༌། རྣལ་འབྱོར་དང༌། ཡིད་ལ་བགྱི་བ་དང༌། ནང་དུ་སེམས་ཞི་གནས་སུ་བགྱི་བ་ཤོར་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལྟུང་བ་རྒྱུན་དུ་བགྱི་བ་ལ་སྨད་པའི་ཕྲིན་ལས་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས་ཞི་གནས་སུ་བགྱི་བ་ཤོར་ཏེ་ཞེས་པའི་བར་གསོལ་བ་བཞིན་བྱས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལྟུང་བ་རྒྱུན་ཏུ་བགྱིད་པ་ལ་སྨད་པའི་ཕྲིན་ལས་མཛད་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལྟུང་བ་རྒྱུན་ཏུ་བགྱིད་པ་ལ་སྨད་པའི་ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་བརྗོད་པ་དང་པོ་སྟེ། གཉིས་པ་གསུམ་པ་ཡང་དེ་བཞིན་དུ་བཟླས་སོ། །
མཇུག་སྡུད་ནི། དགེ་འདུན་གྱིས་བཟོད་ཅིང་གནས་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལྟུང་བ་རྒྱུན་དུ་བགྱི་པ་ལ་སྨད་པའི་ཕྲིན་ལས་མཛད་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
གསུམ་པ་བསྐྲད་པའི་ནན་ཏུར་བྱ་ཚུལ་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དག་ནི་ཁྱིམ་སུན་འབྱིན་པའི་སྡིག་པའི་ཆོས་ཀུན་ཏུ་སྤྱོད་པ་ལགས་ཏེ། འདི་དག་ནི་ཁྱིམ་སུན་འབྱིན་པར་སྣང་ཞིང་ཐོས་ལ་འཚལ། འདི་དག་སྡིག་པའི་ཆོས་ཀུན་ཏུ་སྤྱོད་པར་སྣང་ཞིང་ཐོས་ལ་འཚལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དག་ཁྱིམ་སུན་འབྱིན་པ་མ་བཏང་བ་ལ་བསྐྲད་པའི་ཕྲིན་ལས་མཛད་དོ། །འདི་ནི་གསོལ་བའོ།
།
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ་ཞེས་པ་ནས། ཐོས་ལ་འཚལ་ཏེ། ཞེས་པའི་བར་གསོལ་བ་བཞིན་བྱ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ཁྱིམ་སུན་འབྱིན་པ་མ་བཏང་བ་ལ་བསྐྲད་པའི་ཕྲིན་ལས་མཛད་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ་བསྐྲད་པའི་ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་དུ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ན། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ཁྱིམ་སུན་འབྱིན་པ་ལ་མ་བཏང་བ་ལ་བསྐྲད་པའི་ཕྲིན་ལས་མཛད་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
བཞི་པ་ཕྱིར་འགྱེད་ཀྱི་ནན་ཏུར་བྱ་ཚུལ་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ཁྱིམ་པ་ལ་བརྙས་ཐབས་བགྱིད་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ཁྱིམ་པ་ལ་བརྙས་ཐབས་བགྱིད་པ་ལ་སླར་འགྱེད་པའི་ཕྲིན་ལས་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ཁྱིམ་པ་ལ་བརྙས་ཐབས་བགྱིད་དོ། །དེའི་སླད་དུ་དགེ་སློང་མིང་འདི་ཞེས་བགྱི་བ་ལ་དགེ་འདུན་གྱིས། ཁྱིམ་པ་ལ་བརྙས་ཐབས་བགྱིད་པ་སླར་འགྱེད་པའི་འཕྲིན་ལས་མཛད་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ཁྱིམ་པ་ལ་བརྙས་ཐབས་བགྱིད་པ་ལ་སླར་འགྱེད་པའི་ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ཁྱིམ་པ་ལ་བརྙས་ཐབས་བགྱིད་པ་ལ་སླར་འགྱེད་པའི་འཕྲིན་ལས་མཛད་ལགས་ཏེ་འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
ལྔ་པ་མ་མཐོང་བ་གནས་དབྱུང་གི་ནན་ཏུར་བྱ་ཚུལ་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་ལ་ལྟུང་བ་བྱུང་ཏེ། དེ་ལ་དགེ་སློང་རྣམས་ཀྱིས་གླེངས་ཤིང་དྲན་པར་བགྱིས་ཀྱང་ལྟུང་བ་མ་མཐོང་ངོ་ཞེས་མཆི་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལྟུང་བ་མ་མཐོང་བ་ལ་གནས་ནས་དབྱུང་བའི་ཕྲིན་ལས་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་ཞེས་པ་ནས་མཆི་སྟེ་ཞེས་པའི་བར་གསོལ་བ་བཞིན་བྱས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལྟུང་བ་མ་མཐོང་བ་ལ་གནས་ནས་དབྱུང་བའི་འཕྲིན་ལས་མཛད་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་གནས་ནས་དབྱུང་བའི་ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ལྟུང་བ་མ་མཐོང་བ་ལ་གནས་ནས་དབྱུང་བའི་ཕྲིན་ལས་མཛད་པར་ལགས་ཏེ་འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
དྲུག་པ་ལྟུང་བ་ཕྱིར་མི་འཆོས་པ་གནས་ནས་དབྱུང་བའི་ནན་ཏུར་བྱ་ཚུལ་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་ལ་ལྟུང་བ་བྱུང་ཡང་དེ་ཆོས་བཞིན་དུ་སླར་མི་འཆོས་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལྟུང་བ་སླར་མི་འཆོས་པ་དེ་ལ་གནས་ནས་དབྱུང་བ་ཕྲིན་ལས་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ལྟུང་བ་བྱུང་ཡང་དེ་ཆོས་བཞིན་དུ་སླར་མི་འཆོས་པས་དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལྟུང་བ་བྱུང་བ་ཆོས་བཞིན་དུ་སླར་མི་འཆོས་པ་འདི་ལ་གནས་ནས་དབྱུང་བའི་ཕྲིན་ལས་མཛད་ན་ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལྟུང་བ་སླར་མི་འཆོས་པ་ལ་གནས་ནས་དབྱུང་བའི་ཕྲིན་ལས་མཛད་པར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་ལྟུང་བ་སླར་མི་འཆོས་པ་ལ་གནས་ནས་དབྱུང་བའི་འཕྲིན་ལས་མཛད་ལགས་ཏེ་འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
བདུན་པ་སྡིག་ལྟ་མི་གཏོང་བ་གནས་དབྱུང་གི་ནན་ཏུར་བྱ་ཚུལ་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་སྡིག་ལྟ་ཅན་གྱི་ལྟ་བའི་རྣམ་པ་འདི་ལྟ་བུ་འདི་བྱུང་སྟེ། ཇི་ལྟར་བཅོམ་ལྡན་འདས་ཀྱིས་བར་དུ་གཅོད་པའི་ཆོས་སུ་གསུངས་པ་གང་ཡིན་པ་དེ་བསྟེན་ཀྱང་བར་དུ་གཅོད་པར་མི་འགྱུར་ཏེ། དེ་ལྟར་བཅོམ་ལྡན་འདས་ཀྱིས་ཆོས་བསྟན་པ་བདག་གི་ཤེས་སོ་ཞེས་མཆི་ན། འདི་ལ་དགེ་སློང་རབ་ཏུ་མང་པོས་བཞམས་ཏེ་སྒོ་ན་འདི་ལ་དགེ་སློང་རབ་ཏུ་མང་པོས་བཞམས་ཏེ་སྡིག་པ་ཅན་གྱིས་ལྟ་བའི་རྣམ་པ་དེ་ཉིད་ལ་ནན་གྱིས་མཆོག་ཏུ་བཟུང་ཞིག་མངོན་པར་ཞེན་ནས་འདི་ཉིད་བདེན་གྱི་གཞན་ནི་རྫུན་པའོ་ཞེས་རྗེས་སུ་ཐ་སྙད་འདོགས་ཏེ། འདི་ལ་དགེ་འདུན་གྱིས་གསོལ་བཞིའི་ལས་ཀྱིས་བཞམས་ཏེ་བསྒོ་ན། འདི་ལ་གསོལ་བཞིའི་ལས་ཀྱི་བསྒོ་ཡང་སྡིག་པ་ཅན་གྱིས་ལྟ་བའི་རྣམ་པ་དེ་ཉིད་ལ་ནན་གྱིས་མཆོག་ཏུ་བཟུང་ཞིང་མངོན་པར་ཞེན་ནས་འདི་ཉིད་བདེན་གྱིས་གཞན་ནི་རྫུན་ནོ་ཞེས་རྗེས་སུ་ཐ་སྙད་འདོགས་ཅིང༌། གལ་ཏེ་དགེ་འདུན་གྱི་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བའི་སྡིག་པ་ཅན་གྱི་ལྟ་བའི་རྣམ་པ་མི་གཏོང་བ་ལ་གནས་ནས་དབྱུང་བའི་ཕྲིན་ལས་མཛད་དེ། ཇི་སྲིད་དུ། དགེ་སློང་མིང་འདི་ཞེས་བགྱི་བ་ལ་སྡིག་པ་ཅན་གྱི་ལྟ་བའི་རྣམ་པ་འདི་ལྟ་བུ་ཐམས་ཅད་ཀྱི་ཐམས་ཅད་དང་རྣམ་པ་ཐམས་ཅད་ཀྱི་ཐམས་ཅད་དུ་མི་གཏོང་བ་དེ་སྲིད་དུ། གཏམ་འདྲེ་བར་མི་བགྱིད། ཕེབས་པར་སྨྲ་བར་མི་བགྱི་ཞིང༌། དཔེར་ན་གདོལ་བུ་བཞིན་དུ་སྨད་པར་བགྱི་ཞིང་མཆོག་ཏུ་སྨད་པར་བགྱིའོ། །འདི་ནི་གསོལ་བའོ།
ལས་ནི་འདི་ལྟར་བྱ་སྟེ། དགེ་འདུན་བཙུན་པ་ཞེས་པ་ནས་རྗེས་སུ་ཐ་སྙད་འདོགས་ཏེའི་བར་གསོལ་བ་བཞིན་བྱའོ། །དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་སྡིག་པ་ཅན་གྱིས་ལྟ་བའི་རྣམ་པ་མི་གཏོང་བ་ལ་གནས་ནས་དབྱུང་བའི་ཕྲིན་ལས་བགྱིད་དེ། ཇི་སྲིད་དུ་དགེ་སློང་མིང་འདི་ཞེས་བགྱི་བ་ལ་སྡིག་པ་ཅན་གྱིས་ལྟ་བའི་རྣམ་པ་འདི་ལྟ་བུ་འདི་ཐམས་ཅད་ཀྱི་ཐམས་ཅད་དང་རྣམ་པ་ཐམས་ཅད་ཀྱི་ཐམས་ཅད་དུ་མི་གཏོང་བ་དེ་སྲིད་དུ་གཏམ་འདྲེ་བར་མི་བགྱི། ཕེབས་པར་སྨྲ་བར་མི་བགྱི་ཞིང༌། དཔེར་ན་གདོལ་བུ་བཞིན་དུ་སྨད་པར་བགྱིས་ཞིང༌། མཆོག་ཏུ་སྨད་པར་བགྱི་སྟེ། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བས་སྡིག་པ་ཅན་གྱིས་ལྟ་བའི་རྣམ་པ་མི་གཏོང་བ་ལ་གནས་ནས་དབྱུང་བའི་ཕྲིན་ལས་བགྱི་ཞིང༌། ཇི་སྲིད་དུ། དགེ་སློང་མིང་འདི་ཞེས་བགྱི་བས་སྡིག་པ་ཅན་གྱིས་ལྟ་བའི་རྣམ་པ་འདི་ལྟ་བུ་ནི་ཐམས་ཅད་རྣམ་པ་ཐམས་ཅད་ཀྱིས་ཐམས་ཅད་དུ་མི་གཏོང་བ་དེ་སྲིད་དུ་གཏམ་འདྲེ་བར་མི་བགྱི། ཕེབས་པར་སྨྲ་བར་མི་བགྱི་ཞིང༌། དཔེར་ན་གདོལ་བུ་བཞིན་དུ་སྨད་པར་བགྱིས། མཆོག་སྨད་པར་བགྱི་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་སྡིག་པ་ཅན་གྱི་ལྟ་བའི་རྣམ་པ་མི་གཏོང་བ་ལ་ཞེས་པ་ནས། མཆོག་ཏུ་སྨད་པར་བགྱིས་ལགས་ཏེ་ཞེས་པའི་བར་སྔར་བཞིན་བྱས། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
ཡང་སྡེ་སྣོད་འཛིན་པ་སོགས་གང་ཟག་ཁྱད་པར་ཅན་ལྔ་ལ་ནན་ཏུར་མི་བྱ་སྟེ། བྱས་ན་དགེ་འདུན་གྱིས་དབྱེན་དུ་གཏོགས་པའི་ཉེས་པ་སྦོམ་པོར་འགྱུར་བའི་ཕྱིར། ཇི་སྐད་དུ། ཤེས་པ་དང་བསོད་ནམས་ཆེན་པོ་དང་མདོ་སྡེ་དང་འདུལ་བ་དང་མ་མོ་འཛིན་པ་དང་ཐོས་པ་དང་ཕྱོགས་དང་འཁོར་མང་བ་དག་ལ་ནི་སྦོམ་པོའོ། །ཞེས་གསུངས་པའི་ཕྱིར་རོ། །
གསུམ་པ་བཟོད་པ་བླང་བ་ལ་བདུན་ཡོད་པ་ལས། དང་པོ་སྡིག་པ་ནན་ཏུར་བྱས་པ་ལ་བཟོད་པ་བླང་བའི་གསོལ་བཞིའི་ལས་ནི།
དང་པོར་གསོལ་བ་གདབ་པ་ནི། དགེ་འདུན་བཙུན་པ་རྣམས་གསུན་དུ་གསོལ། བདག་དགེ་སློང་མིང་འདི་ཞེས་བགྱི་བ་འཐབ་ཀྲོལ་བགྱིད་པ་མཚང་འབྲུ་བར་བགྱིད་པ། རྩོད་པར་བགྱིད་པ། འགྱེད་པར་བགྱིད་པ། རྩོད་པའི་གཞི་བགྱིས་པ་ལགས་པས། དགེ་འདུན་གྱིས་བདག་ལ་སྡིག་པའི་འཕྲིན་ལས་མཛད་ལགས་ཏེ། བདག་དགེ་སློང་མིང་འདི་ཞེས་བགྱི་བ་བསྡིགས་པའི་ཕྲིན་ལས་མཛད་པས་སྐྲ་འགྲེང་བར་གྱུར། སྐྲ་འཕྱར་བར་གྱུར་ཅིང་དགེ་འདུན་ལ་སྤུ་སྙོལ་བར་བགྱིད། འབྱུང་བ་བསྐྱོད་མཚུངས་པ་ཉེ་བར་སྟོན་ལ། མཚམས་ཀྱི་ནང་དུ་མཆིས་ཏེ་བཟོད་པ་གསོལ་བཞིའི་འཐབ་ཀྲོལ་བགྱིད་པ་དེ་ཡང་སྤོང་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཐུགས་བརྩེ་བའི་སླད་དུ། བདག་དགེ་སློང་མིང་འདི་ཞེས་བགྱི་བ་ལ་བསྡིགས་པའི་འཕྲིན་ལས་མཛད་ལགས་པ་ལ་བཟོད་པར་མཛད་དུ་གསོལ། ཞེས་གསོལ་བ་ལན་གསུམ་གདབ། དེ་ནས་དགེ་སློང་གཅིག་གིས་གསོལ་བ་བྱ་ཞིང་ལས་བྱ་སྟེ་དགེ་འདུན་བཙུན་པ་རྣམས་གསན་དུ་གསོལ་ཞེས་པ་ནས་བསྟོད་པ་གསོལ་ཞིང་ཞེས་པས་བར་གསོལ་གདབ་བཞིན་བྱས་ནས། འཐབ་ཀྲོལ་བགྱིད་པ་དེ་ཡང་སྤོང་ཞིང་མཆི་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་བསྡིགས་པའི་འཕྲིན་ལས་མཛད་ལགས་པ་ལ་བཟོད་པ་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་འཐབ་ཀྲོལ་བགྱིད་པ་ཞེས་པ་ནས། འཐབ་ཀྲོལ་བགྱིད་པ་དེ་ཡང་སྤོང་ངོ༌། །ཞེས་སྔར་གསོལ་བ་བཏབ་པའི་བར་སྔར་བཞིན་བརྗོད། དེའི་སླད་དུ་དགེ་སློང་མིང་འདི་ཞེས་བགྱི་བ་ལ་དགེ་འདུན་གྱིས་བསྡིགས་པའི་ཕྲིན་ལས་མཛད་ལགས་པ་ལ་བཟོད་པ་མཛད་ན། ཚེ་དང་ལྡན་པ་གང་དག་མིང་འདི་ཞེས་བགྱི་བ་ལ་བསྡིགས་པའི་ཕྲིན་ལས་མཛད་ལགས་པས། མིང་འདི་ཞེས་བགྱི་བ་ལ་བཟོད་པ་མཛད་པར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གཉིས་ལན་གསུམ་དུ་བརྗོད།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་བསྡིགས་པའི་ཕྲིན་ལས་མཛད་ལགས་པ། མིང་འདི་ཞེས་བགྱི་བ་ལ་བཟོད་པར་མཛད་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
གཉིས་པ་ནན་ཏུར་ཕྱི་མ་དྲུག་ལ།
བཟོད་པ་བླངས་བའི་གསོལ་བཞིའི་ལས་བྱ་ཚུལ་ཡང་བསྡིགས་པ་ནན་ཏུར་གྱིས་སྔགས་ཚིག་དེ་ཉིད་སྨད་པ་ནན་ཏུར་གྱིས་སྔགས་ཚིག་དེ་ཉིད་དུ་སྒྱུར་ནས་ལས་དེ་ལྟར་བྱའོ། །
གཉིས་པ་སྤྲོ་བ་བཤགས་པའི་ཕྱིར་བཅོས་པ་ལ་གཉིས། གོ་དོན་རྒྱས་པར་བཤད་པ་དང༌། ལས་ཆོག་དངོས་བཤད་པའོ། །དང་པོ་༼གོ་དོན་རྒྱས་པར་བཤད་པ་༽ལ་ལྟུང་བ་སྡེ་ལྔ་ལས་ཕམ་པའི་ལྟུང་བ་ཕྱིར་བཅོས་ཚུལ་དང༌། དེ་ལས་གཞན་པའི་ལྟུང་བ་ཕྱིར་བཅོས་ཚུལ་གཉིས་ལས། དང་པོ་ཕམ་པ་ལ་འཆབ་བཅས་དང༌། འཆབ་མེད་གཉིས་ལས།
དང་པོ་ཕམ་པ་འཆབ་བཅས་བྱུང་ན་རྒྱུད་གསོར་མི་རུང་དུ་མྱུར་པའི་ཕྱིར་ཕྱིར་འཆོས་པའི་ཐབས་མེད་པས། ཕམ་པ་འཆབ་བཅས་ཅན་གྱི་དགེ་སློང་དང་ཕམ་འདྲའི། ཉེས་པ་འཆབ་བཅས་བྱུང་བའི་དགེ་ཚུལ་གཉིས་ཀ་གནས་ནས་བསྐྲད་དགོས་ཏེ། དེ་ལྟར་མ་བྱས་ན་ཕམ་པ་བྱུང་བའི་རྐྱེན་གྱིས་གཞན་ལ་ཡང་ཉེས་པ་གསོ་པར་འགྱུར་བ་དང༌། ཚུལ་ཁྲིམས་འཆལ་པ་དེ་དང་གཏམ་འདྲེ་བ་སོགས་བྱས་པ་དགེ་འདུན་མི་བརྗིད་པར་འགྱུར་བའི་ཕྱིར། ཇི་སྐད་དུ། མདོ་རྩ་བ་ལས། ཚུལ་ཁྲིམས་འཆལ་བ་བསྐྲད་པར་བྱ། །ཞེས་དང༌། འདུལ་བ་སུམ་བརྒྱ་པ་ལས། འདིར་ནི་གསུམ་པ་༼བསྡམས་བྱའི་ཉེས་བྱས། བཤགས་བྱའི་ཉེས་བྱས། ཕམ་འདྲའི་ཉེས་བྱས་གསུམ་མོ༽ཚུལ་ཁྲིམས་འཆལ་པ་དག །ཆུ་ཤིང་རུལ་བ་བཞིན་དུ་དེས་བསྐྲད་བྱ། །ཞེས་གསུངས་པའི་ཕྱིར། དེའི་རྒྱུ་མཚན་ཡང༌། མདོ་ལས། ཚུལ་ཁྲིམས་འཆལ་པ་དེ་དང་སྐྱ་རེངས་མ་ཤར་གྱི་བར་དུ་ལྷན་ཅིག་གནས་ཁང་གཅིག་ཏུ་ཉལ་ན་རང་ལ་སྐྱོན་མེད་ཀྱང་ལོ་སྟོང་ཕྲག་བརྒྱད་ཅུར་དམྱལ་བར་སྐྱེ་བ་དང༌། ཚུལ་ཁྲིམས་འཆལ་པ་དང་ལྷན་ཅིག་སྐྱ་རེངས་ཤར་ནས་ཉལ་ན་ལོ་བྱེ་བ་ཕྲག་བཅུ་བཞི་དང་སྟོང་ཕྲག་བཞི་བཅུ་དམྱལ་བར་སྐྱེ་བར་གསུངས་སོ། །
དེའི་དོན་ཡང་ཕ་རོལ་པོ་ཚུལ་ཁྲིམས་འཆལ་བའི་རྣམ་སྨིན་རང་ལ་སྨིན་པ་ནི་མི་སྲིད་དེ། གཞན་དུ་ན་མ་བྱས་པའི་འབྲས་བུ་མྱོང་བར་ཐལ་བའི་ཕྱིར།
འོ་ན་ཚུལ་དེ་ཇི་ལྟ་བུ་ཞིག་གི་སྙོམས་ན་ཚུལ་ལྡན་ནི་གནས་དེ་ལྟ་བུར་ཚུལ་དང་མི་ལྡན་པ་དང་ལྷན་ཅིག་ཉལ་ན་སྡིག་པར་འགྱུར་ལ་མ་ཉལ་ན་དེར་མི་འགྱུར་བས་དེར་ཉལ་བའི་ལས་དེ་ཉིད་མི་དགེ་བའི་ལས་སུ་སོང་བས་རྒྱུ་དེས་ངན་སོང་སུ་སྐྱེ་བར་འགྱུར་བ་ཡིན་ནོ།
ཡང་ཚུལ་ཁྲིམས་འཆལ་ལམ་མ་འཆལ་ཀྱང་རུང་འཆལ་བ་ཡིན་ཟེར་ནས་སྡང་ཞུགས་ཀྱི་སྒོ་ནས་སྨོད་པ་དང་བརྡེག་འཚོག་ལ་སོགས་པ་བྱེད་ན་ནི་བྱང་ཆུབ་སེམས་དཔའ་ཡིན་ན། ཇི་སྐད་དུ། ཚུལ་འཆལ་བ་ཡིས་དགེ་སློང་ལ། །ངུར་སྨྲིག་འཕྲོག་དང་བརྡེག་པ་དང༌། །ཞེས་པའི་རྩ་ལྟུང་དུ་འགྱུར་ཞིང༌། འདུལ་བའི་ལུགས་འདིར་ཡང་དེ་ལྟར་བྱེད་པ་བཀག་སྟེ། མདོ་རྩ་བར། ཚུལ་ཁྲིམས་འཆལ་བ་ཡལ་བར་མི་འདོར། ཞེས་བཤད་པའི་ཕྱིར།
དེས་ན་ཚུལ་ཁྲིམས་བསྲུངས་བའི་ཕན་ཡོན་དང༌། ཉམས་པའི་ཉེས་དམིགས་ལས། ཕན་ཡོན་ནི། ཉན་ཐོས་ཀྱི་ས་ལས་ཚུལ་ཁྲིམས་དག་པ་ལ་ཕན་ཡོན་བཅུ་གསུངས་ཏེ། འགྱོད་པ་མེད་པ་སྔོན་དུ་འགྲོ་བའི་རིམ་གྱིས་མྱ་ངན་ལས་འདས་པ་ཐོབ་པར་འགྱུར་བ་དང༌། འཆི་བའི་དུས་ལ་བབ་པའི་ཚེ་ན་འགྱོད་པ་མེད་པར་འགྱུར་བ་དང༌། བདེ་བར་གཉིད་ལོག་ཅིང་བདེ་བར་སད་པར་འགྱུར་བ་དང༌། གཉིད་ལོག་པ་ན་ཡང་ལྷ་རྣམས་ཀྱིས་བསྲུང་བར་འགྱུར་བ་དང༌། གཞན་ལ་སྡིག་པའི་བག་ཚ་བ་མེད་ཅིང་འཇིགས་པ་དང་ཡིད་དངངས་པ་མེད་པ་དང༌། དགྲ་བོ་རྣམས་ཀྱིས་ཀྱང་གནོད་པ་མི་བྱེད་ཅིང་ཕན་འདོགས་པར་འགྱུར་བ་དང༌། མི་མ་ཡིན་གདུག་པ་ཅན་རྣམས་ཀྱིས་གནོད་པ་མེད་ཅིང་ཕན་འདོགས་པར་འགྱུར་བ་དང༌། འཚོ་བའི་ཡོ་བྱད་ཚེགས་ཆུང་ངུས་འཐོབ་པར་འགྱུར་ཞིང་བཀུར་སྟི་བྱེད་པར་འགྱུར་བ་དང༌། སྨོན་ལམ་ཐམས་ཅད་ཡང་དག་པར་འགྲུབ་པར་འགྱུར་བའོ། །ཞེས་གསུངས།
ཚུལ་ཁྲིམས་ཉམས་པའི་ཉེས་དམིགས་ནི། ལུང་གླེང་གཞི་ལས། ཚུལ་ཁྲིམས་ཉམས་པ་ལ་ཉེས་དམིགས་བཅུ་སྟེ། ཚུལ་ཁྲིམས་ཀྱིས་བདག་སྨད་པ་དང༌། གཞན་ལྷ་དང་སྟོན་པས་སྨད་པ་དང༌། ཚངས་པར་མཚུངས་པར་སྤྱོད་པ་རྣམས་ཀྱིས་སྨད་པར་འོས་པ་དང༌། ཆོས་ཉིད་ཀྱི་སྨད་པར་འོས་པ་དང༌། ཕྱོགས་དང་ཕྱོགས་སུ་སྡིག་པ་མི་སྙན་པའི་སྒྲ་གྲགས་པར་འགྱུར་བ་དང༌། མ་རྟོགས་པའི་ཆོས་རྣམས་རྟོགས་པར་མི་འགྱུར་བ་དང༌། རྟོགས་པའི་ཆོས་རྣམས་ཉམས་པར་འགྱུར་བ་དང༌། སྔོན་ཐོས་པའི་ཆོས་རྣམས་བརྗེད་པར་འགྱུར་པ་དང༌། རྣམ་པར་འགྱོད་བཞིན་དུ་ཚེའི་དུས་བྱེད་པ་དང༌། ཤི་བའི་འོག་ཏུ་ངན་སོང་དུ་ལོག་པར་ལྟུང་ནས་སེམས་ཅན་དམྱལ་བར་སྐྱེ་བའོ། །ཞེས་གསུངས་སོ། །
གཞན་ཡང་འཕགས་པ་ཚུལ་ཁྲིམས་ཉམས་པའི་རྣམ་སྨིན་བསྟན་པའི་མདོ་ལས་ཀྱང་གསུངས་ཏེ། མོའུ་འགལ་གྱིས་བུས་བཅོམ་ལྡན་འདས་ལ་འདི་སྐད་ཅེས་གསོལ་ཏེ། བཅོམ་ལྡན་འདས་གལ་ཏེ་དགེ་སློང་ངམ་དགེ་སློང་མ་དག་ངོ་ཚ་དང་ཁྲེལ་མ་མཆིས་པའི་སེམས་ཀྱིས་སངས་རྒྱས་ཀྱི་བཀའ་ཁྱད་དུ་བསད་ནས་བསླབ་པ་མང་པོའི་སྡོམ་པ་དང༌། དེ་བཞིན་དུ་སོ་སོར་བཤགས་པར་བྱ་བ་དང༌། ལྟུང་བ་དང་སྦོམ་པོ་དང༌། དགེ་འདུན་ལྷག་མ་དང༌། ཕས་ཕམ་པ་རྣམས་ལས་ཉམས་ན་མི་བདེ་བ་ཇི་སྙེད་ཅིག་མྱོང་བར་འགྱུར། བསྟན་དུ་གསོལ་ཞེས་ཞུས་པ་དང༌། བཅོམ་ལྡན་འདས་ཀྱིས་མོའུ་འགལ་གྱི་བུ་ལ་བཀའ་སྩལ་པ། ཤིན་ཏུ་ལེགས་པར་ཉོན་ཅིག་དང༌། ཁྱོད་ལ་བསྟན་པར་བྱའོ། །གལ་ཏེ་དགེ་སློང་ངམ་དགེ་སློང་མ་ཞིག་ངོ་ཚ་དང་ཁྲེལ་མེད་པས་སངས་རྒྱས་ཀྱིས་བཀའ་ཁྱད་དུ་བསད་ན་བསླབ་པ་མང་པོས་སྡོམ་པ་ལས་ཉམས་ན། རྒྱལ་ཆེན་བཞིའི་ལྷའི་ཚེ་ཚད་ལོ་ལྔ་བརྒྱའི་བར་དུ་དམྱལ་བར་ལྟུང་སྟེ། མི་ལོ་ལྟར་རྩིས་ན་ལོ་སྟོང་ཕྲག་དགུ་བརྒྱའོ། །བཅོམ་ལྡན་འདས་ཀྱིས་བཀའ་སྩལ་པ། གལ་ཏེ་ངོ་ཚ་དང་ཁྲེལ་མེད་པས་སངས་རྒྱས་ཀྱི་བཀའ་ཁྱད་དུ་གསོད་ཅིང་སོ་སོ་བཤགས་པར་བྱ་བ་ལས་ཉམས་ན། སུམ་༼མདོ་འདིར་འདི་ལྟར་གནང་ཡང་མངོན་པ་ལྟར་རྩིས་ན། སུམ་ཅུ་རྩ་གསུམ་པའི་ཚེ་ཚད་ལ་མི་ལོ་ས་ཡ་དྲུག་དང་བྱེ་བ་གསུམ། འཐབ་བྲལ་བ་ལ་མི་ལོ་དུང་ཕྱུར་ཅིག །བྱེ་བ་བཞི་ས་ཡ་བཞི། དགའ་ལྡན་པ་ལ་མི་ལོ་དུང་ཕྱུར་ལྔ། བྱེ་བ་བདུན། ས་ཡ་དྲུགའཕྲུལ་དགའ་བ་ལ་ཐེར་འབུམ་གཉིས། དུང་ཕྱུར་གསུམ། ས་ཡ་བཞི། གཞན་འཕྲུལ་དབང་བྱེད་པ་ལ་མི་ལོ་ཐེར་འབུམ་དགུ །དུང་ཕྱུར་ཅིག་བྱེ་བ་བཞི། ས་ཡ་དྲུག་རྣམས་རྩིས་ཀྱི་གཏན་ལ་ཕབ་པའི་ཚེ་བྱུང་བས་མདོ་ལུང་འདི་དག་དང་མི་མཐུན་པས་དག་པར་བཅོས་དགོས་སོ། །མཆན༽ཅུ་རྩ་གསུམ་གྱི་ལྷའི་ཚེ་ཚད་ལོ་སྟོང་གི་བར་དུ་སེམས་ཅན་དམྱལ་བར་ལྟུང་ཏེ། དེ་ལ་མི་ལོ་ལྟར་རྩིས་ན། ལོ་སུམ་འབུམ་དྲུག་སྟོང་ངོ༌། །དེ་བཞིན་དུ་ངོ་ཚ་དང་ཁྲེལ་མེད་དང་ཁྱད་གསོད་ཀྱི་སྒོ་ནས་ལྟུང་བ་ལས་ཉམས་ན་འཐབ་བྲལ་གྱིས་ལྷའི་ཚེ་ཚད་ལོ་ཉིས་སྟོང་གི་བར་དུ་སེམས་ཅན་དམྱལ་བར་ལྟུང་སྟེ། དེ་ལ་མི་ལོ་ལྟར་རྩིས་ན་ལོ་འབུམ་ཕྲག་ཉི་ཤུ་དང་བཞི་ཁྲིའོ། །
ཡང་རྒྱུ་གཉིས་ཀྱི་སྒོ་ནས་སྦོམ་པོ་ལས་ཉམས་ན་དགའ་ལྡན་གྱི་ལྷའི་ཚེ་ཚད་ལོ་བཞི་སྟོང་གི་བར་དུ་སེམས་ཅན་དམྱལ་བར་ལྟུང་སྟེ། དེ་ལ་མི་ལོ་ལྟར་རྩསི་ན་ལོ་འབུམ་ཕྲག་དྲུག་ཅུ་དང་དྲུག་ཁྲིའོ། །ཡང་རྒྱུ་དེ་གཉིས་ཀྱིས་དགེ་འདུན་ལྷག་མ་ལས་ཉམས་ན་འཕྲུལ་དགའི་ལྷའི་ཚེ་ཚད་ལོ་བརྒྱད་སྟོང་གི་བར་དུ་དམྱལ་བར་ལྟུང་སྟེ། དེ་ལ་མི་ལོ་ལྟར་རྩིས་ན་ལོ་འབུམ་ཕྲག་ཉིས་བརྒྱ་སུམ་ཅུ་དང་བཞི་ཁྲིའོ། །
ཡང་དེ་གཉིས་ཀྱི་ཕས་ཕམ་པ་ལས་འདས་ན་གཞན་འཕྲུལ་དབང་བྱེད་ཀྱིས་ལྷའི་ཚེ་ཚད་ཁྲི་དྲུག་སྟོང་གི་བར་དུ་དམྱལ་བར་ལྟུང་སྟེ། དེ་ལ་མི་ལོ་ལྟར་རྩིས་ན་ལོ་འབུམ་ཕྲག་དགུ་བརྒྱ་ཉི་ཤུ་རྩ་ཅིག་དང་དགུ་ཁྲིའོ། །དེ་ནས་མོའུ་འགལ་གྱིས་བུས་ཚིགས་སུ་བཅད་དེ་སྨྲས་པ།
ཁྱད་དུ་བསད་པའི་རྒྱུ་རྐྱེན་གྱིས། །
ཚེ་ཡིས་དུས་བྱས་ངན་འགྲོར་ལྟུང༌། །
དགེ་བ་སྤྱོད་པའི་རྒྱུ་རྐྱེན་གྱིས། །
དེ་ནས་མཐོ་རིས་ལྷར་སྐྱེའོ། །
དགེ་བའི་ལས་ཀྱི་རྐྱེན་གྱིས་ནི། །
སྡིག་བྲལ་རྣམ་པར་གྲོལ་བ་ཐོབ། །
མི་དགེ་རྟོག་པའི་རྒྱུ་རྐྱེན་གྱིས། །
ལུས་ཞིག་ངན་འགྲོར་ལྟུང་བར་འགྱུར། །
བསོད་ནམས་བྱས་པས་བདེ་བ་མྱོང༌། །
འདོད་པ་རྣམས་ཀྱང་ཡོངས་སུ་འགྲུབ། །
འཁོར་བའི་རྒྱུན་ལས་བཟློག་འགྱུར་ཏེ། །
ཞིང་མཆོག་མྱ་ངན་འདས་པ་ཐོབ། །
གང་ཞིག་བསོད་ནམས་བྱེད་པ་ནི། །
ལྷ་རྣམས་ཡོངས་སུ་སྐྱོང་བ་དང༌། །
བསམ་པ་མྱུར་དུ་འགྲུབ་འགྱུར་ཏེ། །
བདུད་ཀྱི་གླགས་ཀྱང་མི་རྙེད་དོ། །
ཞེས་གསུངས་པའི་ཕྱིར། དེས་ན་ཕན་ཡོན་དང་ཉེས་དམགིས་ལེགས་པར་བསམས་ཏེ་ཚུལ་ཁྲིམས་མིག་གི་འབྲས་བུ་བཞིན་དུ་བསྲུང་བར་བྱའོ། །
འོ་ན་ཇི་ཙམ་གྱིས་ཚུལ་ཁྲིམས་འཆལ་པར་འགྱུར་ཞེས་ན། ཇི་སྐད་དུ། གདམས་པར་བྱས་པས་ཀྱང་ཡིན་གྱིས། བཤགས་པར་བྱ་བ་འབའ་ཞིག་གིས་མིན་པར་མ་ཟད་དོ། །ཞེས་བསྡམས་བྱའི་ཉེས་བྱས་ཀྱིས་གོས་ན་ཡང་བསླབ་པ་འཁྲུལ་བཅས་སུ་གསུངས་པ་དང༌། འགའ་ཞིག་ཏུ་རང་བཞིན་གྱི་ཁ་ན་མ་ཐོ་བས་གོས་ན་བསླབ་པ་འཁྲུལ་བཅས་སུ་གསུངས་པ་དང༌།
ཡང་ཕམ་ལྷག་གང་རུང་གིས་གོས་ན་ཡང་བསླབ་པ་འཁྲུལ་བཅས་དང༌། དེ་གཉིས་ཀྱིས་མ་གོས་ན་ཚུལ་ཁྲིམས་དང་ལྡན་པ་དང༌། ཡང་ཕམ་པ་བཞི་པོ་གང་རུང་གིས་གོས་ན་ཚུལ་ཁྲིམས་འཆལ་པ་དང༌། དེ་བཞིས་མ་གོས་ན་ཚུལ་ཁྲིམས་དང་ལྡན་པར་གསུངས་པ་རྣམས་ནི་སྒོ་ཡངས་དོག་གི་དབང་དུ་བྱས་པ་ཡིན་ལ། དེང་སང་གི་དུས་སུ་ཕྱི་མ་འདི་ཙམ་ཞིག་མཚམས་བཟུང་བར་བྱ་སྟེ། ལུང་ལས། ཇི་ཙམ་གྱིས་ཚུལ་ཁྲིམས་དང་ལྡན་པ་ཡིན་ཞེ་ན། ཕས་ཕམ་པ་བཞི་ལས་གང་ཡང་མ་བྱུང༌། ཞེས་གསུངས་པའི་ཕྱིར། གཉིས་པ་ཕམ་པ་འཆབ་མེད་བྱུང་ན། ཇི་སྲིད་འཚོའི་བར་དུ་དམན་སྤྱོད་ལྔ་དང་དུ་ལེན་ཞིང༌། ཁྱད་པར་ཅན་གྱི་སྤྱོད་པ་ལྔ་སྤོང་བའི་བསླབ་པ་བྱིན་ཆགས་སྤྱད་པས་ལྟུང་བ་དག་སྟེ། ཚེ་འདི་ལ་བདེན་པ་མཐོང་སྲིད་ཅིང༌། མ་མཐོང་ཡང་ཕྱི་མ་མཐོ་རིས་སུ་སྐྱེ་བ་ཡིན་ཏེ། མདོ་རྩ་བ་ལས། ལྟུང་བ་བཅབས་པར་མི་བྱའོ། །ཞེས་དང༌། བཅབས་པའི་སེམས་མ་སྐྱེས་ན་མཐའ་ལས་ལྡང་ངོ༌། །བསླབ་པ་བཅས་པས་སོ། །ཞེས་གསུངས་པའི་ཕྱིར།
འོ་ན་བསླབ་པ་སྦྱིན་པ་དེ་དགོས་པ་གང་གིས་ཕྱིར་སྦྱིན་པ་ཡིན་ཞེ་ན་ཕམ་པ་འཆབ་མེད་ཀྱིས་ཉེས་པ་དག་ཕྱིར་ཡིན་ལ། དེ་ཡང་མདོ་སྡེ་པ་ནི་འཆབ་སེམས་མ་སྐྱེས་ན་ཕམ་པའི་ཡན་ལག་མ་ཚང་བས་དེས་ན་སྦོམ་པོ་ཡིན་པས། དེ་དག་པའི་ཕྱིར་བསླབ་པ་སྦྱིན་པ་ཡིན་གསུངས། འཕགས་པ་ཐོགས་མེད་སོགས་ནི། དེ་ཕམ་པ་ཡིན་ཅིང་ཕམ་པས་སྡོམ་པ་གཏོང་བས་སླར་སྡོམ་པ་ལེན་དགོས་ཤིང༌། སྔར་གྱི་སྡོམ་པ་གཏོང་བྱེད་ཀྱི་ཉེས་པ་དག་པའི་ཕྱིར་བསླབ་པ་སྤྱོད་པ་ཡིན་ཞེས་གསུངས། སྐབས་འདིར་ནི་བྱེ་སྨྲ་ལུགས་ལྟར་བྱས་ཏེ། ཕམ་པས་སྡོམ་པ་མི་གཏོང་ཞིང་ཉམས་པར་བྱས་པ་ཙམ་ཡིན། ཉམས་བྱེད་ཀྱི་ཉེས་པ་དག་པའི་ཇི་སྲིད་འཚོའི་བར་དུ་བསླབ་པ་སྤྱད་པས་དེ་དག་པར་འགྱུར་བ་ཡིན་ཏེ། ཇི་སྐད་དུ། བཅབས་པའི་སེམས་མ་སྐྱེས་ན་མཐའ་ལས་ལྡང་བར་འགྱུར་རོ། །བསླབ་པ་སྤྱོད་པས་སོ། །དེ་ཐོས་པས་སོ། །དགེ་འདུན་ལས་སོ། །ལས་ཀྱི་སྦྱིན་ནོ། །ཇི་སྲིད་འཚོའི་བར་དུའོ། །ཞེས་གསུངས་པའི་ཕྱིར།
འོ་ན་འཆབ་སེམས་མ་སྐྱེས་ཀྱང་ཕམ་པ་འབྱུང་ན། ལུང་ལས། དགེ་སློང་དགའ་བ་ཅན་གྱི་བཅད་པར་བྱ་བ་མ་ཡིན་པར་སྤྱད་ཀྱང་སེམས་གཅིག་གིས་ཀྱང་མ་བཅབས་པས་འདི་ལ་ཕམ་པར་མ་གྱུར་གྱིས། ཞེས་གསུངས་པ་དང༌། ཚིག་ལེ་ལས།
མི་འཆབ་པ་ཡིས་སེམས་ཀྱིས་ནི། །
གལ་ཏེ་བྱུང་ནའང་གཅིག་ལ་མཐོལ། །
ཆུང་ངུ་ལ་ཡང་འཇིགས་པའི་ཕྱིར། །
དེ་ལ་ཕམ་པ་མི་འབྱུང་ངོ༌། །ཞེས་དང༌།
མཛོད་འགྲེལ་ལས། ལྟུང་བ་བྱུང་བའི་མོད་ལ་ཕམ་པ་ཡིན་ནོ་ཞེས་མི་ཟེར་གྱིས། ལ་ལའི་རྒྱུད་ཀྱི་ཁྱད་པར་ལ་ཕམ་པ་མ་ཡིན་ཏེ། སེམས་འགས་ཀྱང་མ་བཅབས་པའི་ཕྱིར། ཞེས་དང༌། འགྲེལ་བཤད་ལས་ཀྱང༌། གལ་ཏེ་སེམས་བཅབས་པ་མེད་པར་འཆགས་པར་བྱེད་ན། ཐ་མ་བྱུང་བར་གྱུར་ན་ཡང༌། །དེ་ནི་ཕམ་པར་མི་འགྱུར་རོ། །ཞེས་འཆབ་སེམས་མ་སྐྱེས་ན་ཕམ་པ་མི་འབྱུང་བར་བཤད་པ་དང༌།
ཡང་ལུང་ལས། ཕམ་པ་བྱུང་ན་བསླབ་པ་སྦྱིན་པ་གང་ཞེ་ན། ཞེས་འཆབ་སེམས་མ་སྐྱེས་པས་བསླབ་པ་ཉམས་པ་ལ་ཕམ་པ་བྱུང་བ་དང་མ་བྱུང་བར་བཤད་པ་གཉིས་གང་ཚད་མར་བྱ་ཞེ་ན་ཕྱི་མའོ། །བསླབ་པ་བྱིན་པ་ཞེས་བྱ་བ་ནི་ཁྱད་པར་ཅན་གྱི་སྤྱོད་པ་སྤོང་ཞིང་དམན་སྤྱོད་ལྔ་ལ་བསླབ་པའི་བསླབ་པ་སྦྱིན་པའོ། །དམན་སྤྱོད་ལྔ་དང་ཁྱད་པར་གྱི་སྤྱོད་པ་ལྔ་ནི། འོག་ཏུ་སྟོན་ནོ། །
གཉིས་པ་དེ་ལས་གཞན་པའི་ལྟུང་བ་ཕྱིར་བཅོས་ཚུལ་ལ་གཉིས། ལྷག་མའི་ལྟུང་བ་ཕྱིར་བཅོས་དང༌། ལྟུང་བ་ཕྱི་མ་གསུམ་ཕྱིར་བཅོས་ཚུལ་ལོ། །དང་པོ་༼ལྷག་མའི་ལྟུང་བ་ཕྱིར་བཅོས་༽ལ་གཉིས། གང་ཟག་ཁྱད་པར་ཅན་གྱི་ཕྱིར་བཅོས་ཚུལ་དང༌། ཁྱད་པར་ཅན་མ་ཡིན་པའི་ཕྱིར་བཅོས་བྱེད་ཚུལ་ལོ། །དང་པོ་༼གང་ཟག་ཁྱད་པར་ཅན་གྱི་ཕྱིར་བཅོས་ཚུལ་༽ནི།
གང་ཟག་ཁྱད་པར་ཅན་ལྔ་ལ་ལྷག་མའི་ལྟུང་བ་བྱུང་ན་སྤོ་མགུ་སྤྱད་མི་དགོས་པར་བཤགས་པ་ཙམ་གྱིས་འདག་ཏེ། ཇི་སྐད་དུ། ངོ་ཚ་དང་ལྡན་པ་དང༌། མདོ་སྡེ་འཛིན་པ་དང༌། འདུལ་བ་འཛིན་པ་དང༌། མ་མོ་འཛིན་པ་དང༌། ཤེས་པས་ནི་གཅིག་གི་མདུན་དུ་བཤགས་པས་དགེ་འདུན་ལྷག་མ་འདག་གོ། །ཞེས་གསུངས་པའི་ཕྱིར།
གཉིས་པ་༼ཁྱད་པར་ཅན་མ་ཡིན་པའི་ཕྱིར་བཅོས་བྱེད་ཚུལ་༽ལ་གཉིས། བཅབས་པ་དང་མ་བཅབས་པའི་ལྟུང་བ་ཕྱིར་བཅོས་ཚུལ་དང༌། ལྟུང་བ་དག་ན་དབྱུང་བ་བྱེད་ཚུལ་ལོ། །དང་པོ་༼བཅབས་པ་དང་མ་བཅབས་པའི་ལྟུང་བ་ཕྱིར་བཅོས་ཚུལ་༽ལ་གཉིས། བཅབས་པའི་ལྟུང་བ་ཕྱིར་བཅོས་པ་དང༌། མ་བཅབས་པའི་ལྟུང་བ་ཕྱིར་བཅོས་པའི་ཆེད་དུ་མགུ་བ་སྤྱད་པས་སོ། །དང་པོ་༼བཅབས་པའི་ལྟུང་བ་ཕྱིར་བཅོས་པ་༽ལ་གཉིས། མཐོལ་བས་ཕྱིར་བཅོས་པ་དང༌། སྤོ་བས་ཕྱིར་འཆོས་པའོ། །དང་པོ་༼མཐོལ་བས་ཕྱིར་བཅོས་པ་༽ལ་ལྔ། ཡུལ་གང་ལ་མཐོལ་བ། གང་ཟག་གང་གིས་མཐོལ་བ། ལྟུང་བ་གང་མཐོལ་བ། ཇི་ལྟར་མཐོལ་བའི་ཆོ་ག །དེ་ལྟར་མཐོལ་བའི་དགོས་པའོ། །དང་པོ་༼ཡུལ་གང་ལ་མཐོལ་བ་༽ནི།
ཡུལ་དགེ་སློང་ཆོས་བདུན་ལྡན་ཏེ། བསྙེན་པར་རྫོགས་པའི་སྡོམ་པ་རྣམ་དག་དང་ལྡན་པ། མཚན་དང་ལྟ་བ་མཐུན་པ། ཐ་སྙད་གསུམ་དང་ལྡན་པ། ལུས་ཐ་མལ་པར་གནས་པ། ཤེས་པ་རང་བཞིན་དུ་གནས་པ། མཚམས་ཀྱི་ནང་ན་གནས་པ། གནས་ནས་ཕྱུང་བ་མ་ཡིན་པའོ། །
གཉིས་པ་༼གང་ཟག་གང་གིས་མཐོལ་བ་༽ནི།
བསྙེན་རྫོགས་ཀྱི་སྡོམ་པ་གསོར་རུང་ཡན་ཆད་ཡིན་པ་ཤེས་པ་རང་བཞིན་དུ་གནས་པ། ལུས་ཐ་མལ་པར་གནས་པ། གནས་ནས་ཕྱུང་བ་མ་ཡིན་པའོ། །
གསུམ་པ་༼ལྟུང་བ་གང་མཐོལ་བ་༽ནི།
ལྷག་མའི་ལྟུང་བ་དང་བཅབས་པའི་གང་ཟག་གོ། །
བཞི་པ་༼ཇི་ལྟར་མཐོལ་བའི་ཆོ་ག་༽ནི།
སྦྱོར་དངོས་མཇུག་གསུམ་ཚང་བའི་སྒོ་ནས་སོ། །
ལྔ་པ་༼དེ་ལྟར་མཐོལ་བའི་དགོས་པ་༽ནི།
སྤོ་བ་ཆགས་པའི་རྟེན་དུ་རུང་བའོ། །
གཉིས་པ་སྤོ་བས་ཕྱིར་བཅོས་པ་ལ་གཉིས། སྤོ་བ་ནོད་པ་དང༌། སྤྱད་པའོ། །དང་པོ་༼སྤོ་བ་ནོད་པ་༽ལ་ལྔ། ཡུལ་གང་ལ། རྟེན་གང་གིས། དགོས་པ་གང་གི་ཕྱིར། ཡུན་ཇི་སྲིད་དུ། ཆོ་ག་གང་གི་སྒོ་ནས་ནོད་པའོ། །དང་པོ་ཡུལ་ནི།
དགེ་འདུན་དང༌།
གཉིས་པ་རྟེན་ནི།
ལྷག་མའི་ལྟུང་བ་བཅབས་པའི་གང་ཟག་གོ །
གསུམ་པ་དགོས་པ་ནི།
བཅབས་པའི་ཉེས་པ་དག་པའི་ཕྱིར་དང༌།
བཞི་པ་ཡུན་ནི།
ཇི་སྲིད་བཅབས་པ་དེ་སྲིད་དུ་དང༌།
ལྔ་པ་ཆོ་ག་ནི།
གསོལ་བཞིའི་ལས་སྦྱོར་དངོས་རྗེས་གསུམ་ཚང་བའི་སྒོ་ནས་སོ། །
གཉིས་པ་སྤོ་བ་སྤྱད་པ་ལ་དྲུག །ཡུལ། རྟེན། གནས། དུས། དགོས་པ། ཚུལ་ཇི་ལྟར་སྤོ་བ་སྤྱད་པའོ། །དང་པོ་ནི།
དགེ་འདུན་བཞི་ཡན་ཆད་ཀྱི་གྲངས་ཚང་ཞིང་མཚནཉིད་ཚང་བ་ལ་སྤྱད། གཉིས་པ་ནི། ལྷག་མའི་ལྟུང་བ་བཅབས་པའི་གང་ཟག་གོ །གསུམ་པ་ནི། གནས་བརྟན་དང་བཅས་པའི་མཚམས་ནང་དུ་བྱེད་དགོས་ཏེ། ཇི་སྐད་དུ། གནས་བརྟན་དང་བཅས་སོ་སོ་ཐར་པ་དང་བཅས་པ་ཉིད། ཅེས་གསུངས་སོ། །བཞི་པ་ནི། བཅབས་པའི་ཞག་གྲངས་དང་མཉམ་པ་སྟེ། ཇི་སྐད་དུ། དགེ་འདུན་ལས་དུས་དེ་སྲིད་མནོས་ཏེའོ། ཞེས་སོ། །
ལྔ་པ་སྤོ་བ་སྤྱད་པའི་དགོས་པ་ནི།
བཅབས་པའི་ཉེས་པ་དགག་པ་དང༌། མགུ་བ་ཆགས་པའི་རྟེན་དུ་རུང་བ་ཡིན་ཏེ། མདོ་རྩ་བ་ལས། བཅབས་པའི་ཉེས་པ་མེད་ན་ཆགས་སོ། །སྤོ་བས་དེ་མེད་པར་འགྱུར་རོ། །ཞེས་དང༌། འགྲེལ་པ་ལས། སྤོ་བས་བཅབས་པའི་ཉེས་པ་མེད་པ་བྱས་པ་དེ་སྲིད་དུ་མགུ་བར་བྱ་བ་མི་འཆགས་སོ། །ཞེས་གསུངས་པའི་ཕྱིར། སྤོ་བ་ཞེས་བྱ་བ་ནི། རང་བཞིན་དུ་གནས་པའི་ས་ནས་ས་འོག་ཏུ་སྤོ་བའོ། །ཡང་སྤོ་བ་སྤྱོད་བཞིན་པ་ལ་རིགས་འདྲ་བ་གཉིས་པ་ཞིག་བྱུང་ན་གཞི་ནས་སྤོ་བ་དང༌། ཡང་ལྷག་མ་རིགས་འདྲ་གསུམ་པ་བྱུང་ན་ཡང་སྤོ་བ་སྦྱིན་དགོས་ཏེ། ཇི་སྐད་དུ། དེ་གཉིས་བྱེད་པ་ཉིད་ན། དགེ་འདུན་ལྷག་མ་དེ་བྱུང་ན་མནོས་ཏེ་བྱས་པ་དེ་གཉིས་ཞིག་པས་དེའི་ཕྱིར་གཞི་ནས་བརྩམས་པ་ཉིད་སྦྱིན་ནོ། །ཞེས་གསུངས་སོ། །
ཡང་ལྷག་མའི་ལྟུང་བ་འཆབ་བཅས་སྔ་ཕྱི་གཉིས་བྱུང་ན་ཆོ་ག་གཅིག་གིས་བླངས་ཤིང་དུས་གཅིག་ཅར་དུ་སྤྱད། ཡང་ཟླ་གཅིག་བཅབས་པ་དང་ཟླ་ཕྱེད་བཅབས་པ་ལྟ་བུ་དུས་ཡུན་རིང་ཐུང་གཉིས་ཡོད་ན་ཡུན་རིང་བ་སྤྱད་པའི་ནང་དུ་ཐུང་བ་ཡང་མཐུས། ཡུན་དཔག་ཏུ་མེད་པ་བཅབས་ན་ཟླ་བ་བཞི་སྤོ་བ་སྤྱད་པ་ཆོག་སྟེ། ཇི་སྐད་དུ། དག་པའི་མཐའ་ཅན་ཟླ་བ་བཞི་ལའོ། །བཅབས་པ་ནི་དཔག་ཏུ་མེད་པ་ལའོ། །ཞེས་གསུངས་པའི་ཕྱིར། བཅབས་པའི་ཚད་ཉིན་ཞག་ཕྲུགས་གཅིག་ཏེ། ཇི་སྐད་དུ། ཉིན་མཚན་གྱི་མཐའ་མ་མ་ཡིན་པ་ལ་བཅབས་པ་མི་འབྱུང༌། ཞེས་བཤད་པའི་ཕྱིར།
དྲུག་པ་ཚུལ་ཇི་ལྟར་དུ་སྤྱད་པ་ལ་གསུམ། ཁྱད་པར་ཅན་གྱི་སྤྱོད་པ་ལྔ་སྤངས་ཤིང་དམན་སྤྱོད་ལྔ་དང་དུ་བླངས་པ་དང༌། དུས་བརྗོད་པ་དང༌། གཏོང་ལེན་བྱ་བའོ། །དང་པོ་༼ཁྱད་པར་ཅན་གྱི་སྤྱོད་པ་ལྔ་སྤངས་ཤིང་དམན་སྤྱོད་ལྔ་དང་དུ་བླངས་པ་༽ནི།
མདོར། སྤོ་བ་དང་མགུ་བར་བྱ་བ་སྤྱོད་པ་དག་གིས་སོ། །ཞེས་གསུངས་པས། སྤོ་མགུ་སྤྱོད་པ་དང༌། བསླབ་བྱིན་དང༌། ངོ་བོ་ཉིད་འཚོལ་དུ་གཞུག་པ་རྣམས་ཀྱིས་ཁྱད་པར་གྱི་སྤྱོད་པ་ལྔ་སྤངས་ཤིང་དམན་སྤྱོད་ལྔ་དང་དུ་བླང་དགོས་པས། ཁྱད་པར་གྱི་སྤྱོད་པ་ལྔ་ནི། གུས་པའི་བྱ་བ་བདག་གིར་བྱ་བ་སྤང་བ་དང༌། དགེ་སློང་རང་བཞིན་དུ་གནས་པ་དང༌། མཉམ་པ་དང༌། ལྷག་པའི་སྤྱོད་པ་སྤངས་བ་དང༌། དགེ་སྦྱོང་བླ་མའི་གནས་སྤང་བ་དང༌། གཞན་ལ་ཆད་པ་གཅོད་པའི་ལས་སྤང་བ་དང༌། རབ་བྱུང་གཞན་རང་ལ་བརྟེན་པ་དང་ཆད་པའི་རྒྱུའི་ཉེས་པ་སྤངས་བའོ། །
དམན་སྤྱོད་ལྔ་ནི།
སྔ་དྲོའི་དུས་བྱ་བ། མཆོད་རྟེན་ལ་སོགས་པའི་དུས་བྱ་བ། དགེ་འདུན་འདུ་བའི་དུས་བྱ་བ། དགོང་ཁའི་དུས་བྱ་བ། དུས་ཐམས་ཅད་དུ་བྱ་བའོ། །དང་པོ་ནི། ཇི་སྐད་དུ། ནང་པར་སྔར་ལངས་ཏེ་སྒོ་དབྱེ་བ་དང་མར་མེའི་ཀོང་བུ་གསལ་བར་བྱའོ། །ཞེས་སོགས་ཀྱིས་བསྟན། གཉིས་པ་ནི། ཇི་སྐད་དུ། ཟས་ཀྱིས་སྤྱི་སྦུང་བཤམ་པ་ན་གཎྜི་བརྡུང་ངོ༌། །དགེ་སློང་རྣམས་མཚན་བསིལ་ཡབ་བྱའོ། །ཞེས་སོགས་ཀྱིས་བསྟན། གསུམ་པ་ནི། ཇི་སྐད་དུ། འདུ་བའི་དུས་སུ་བཤམ་པ་ཞེས་པ་ནས་ཡོན་ཏན་གྱི་སྐབས་ཀྱི་བར་དག་གོ །ཞེས་སོགས་ཀྱི་བསྟན། བཞི་པ་ནི། ཇི་སྐད་དུ། དགོངས་ཁར་དུས་དང་མཐུན་པ་ཆུས་དགེ་སློང་རྣམས་ཀྱིས་རྐང་པ་བཀྲུའོ། །ཞེས་སོགས་ཀྱི་བསྟན། ལྔ་པ་ནི། ཇི་སྐད་དུ། དེའི་གཙུག་ལག་ཁང་ཐ་མར་འོས་པ་ཉིད་ཡིན་ནོ། །ཐམས་ཅད་དུ་རྙེད་པ་དབང་བ་ཉིད་ཡིན་ནོ། །ཞེས་སོགས་ཀྱིས་བསྟན་ནོ། །
གཉིས་པ་དུས་བརྗོད་པ་ནི།
སྤོ་མགུ་སྤྱོད་པ་ནས་འདས་པ་དང་མ་འོངས་པའི་ཉི་མ་བརྗོད་པར་བྱ་སྟེ། ཇི་སྐད་དུ། འདུས་པའི་དགེ་འདུན་ལ་འདས་པ་འབྱུང་བར་འགྱུར་བ་བརྗོད་པར་བྱ་བ་ཉིད་དོ། །ཞེས་གསུངས།
གསུམ་པ་གཏོང་ལེན་བྱ་བ་ནི།
གནས་དེར་འཐབ་ཀྲོལ་བྱེད་པ་འོང་ན་སྤོ་མགུ་གཏོང་ཞིང་སོང་ན་ལེན་པར་བྱེད་པ་སྟེ། ཇི་སྐད་དུ། འཐབ་ཀྲོལ་བྱེད་པ་འོང་བ་ཐོས་ཤིང་དེས་འཇིགས་ན་དགེ་འདུན་ཚོགས་པའི་གང་ཟག་ལ་ཕྱིར་བཏང་བར་བྱ་བ་ཡིན་ནོ། །འཇིགས་པ་དང་བྲལ་ན་དེ་ཉིད་དུ་ཕྱིར་བླང་བར་བྱ་བ་ཉིད་ཡིན་ནོ། །ཞེས་གསུངས་སོ། །
གཉིས་པ་མ་བཅབས་པའི་ལྟུང་བ་ཕྱིར་བཅོས་པའི་ཆེད་དུ་མགུ་བར་སྤྱད་པའི་ཚུལ་ལ་གཉིས། མགུ་བ་ནོད་ཚུལ་དང༌། སྤྱོད་ཚུལ་ལོ། །དང་པོ་༼མགུ་བ་ནོད་ཚུལ་༽ནི།
སྤོང་བའི་སྐབས་དང་འདྲའོ། །
གཉིས་པ་༼སྤྱོད་ཚུལ་༽ལ། ངོ་བོ། དབྱེ་བ། ཡུན། དགོས་པ་བཞིར་ཡོད། དང་པོ་༼ངོ་བོ་༽ནི།
ཁྱད་པར་ཅན་གྱིས་སྤྱོད་པ་སྤོང་ཞིང་དམན་སྤྱོད་ལྔ་དང་དུ་ལེན་པའོ། །
གཉིས་པ་༼དབྱེ་བ་༽ནི།
མགུ་བ་དང༌། གཞི་ནས་མགུ་བ་དང༌། ཡང་མགུ་བ་དང་གསུམ་ཡོད་དོ། །
གསུམ་པ་༼ཡུན་༽ནི།
དགེ་སློང་གིས་ཞག་དྲུག་དང་དགེ་སློང་མས་ནི་ཟླ་བ་ཕྱེད་སྤྱོད་པ་ཡིན་ཏེ། ཇི་སྐད་དུ། དགེ་འདུན་ལ་ཞག་མགུ་བ་བྱ་བ་མནོས་ཏེ་སྤྱོད་པ་ལའོ། །དགེ་སློང་མས་ཟླ་ཕྱེད་དོ། །ཞེས་གསུངས་པའི་ཕྱིར།
བཞི་པ་༼དགོས་པ་༽ནི།
ལྷག་མའི་ལྟུང་བ་དངོས་དག་པ་དང༌། དབྱུང་བ་ཆགས་པའི་ཆེད་དུ་རུང་བའོ། །དེ་ལ་བཅབས་པའི་ཉེས་པ་མེད་པ་ཞིག་དགོས་ཏེ། ཇི་སྐད་དུ། བཅབས་པའི་ཉེས་པ་མེད་ན་དེ་ཆགས་སོ། །དེ་བཤད་པའི་ཕྱིར། མགུ་བ་ཞེས་བྱ་བ་ནི་ལྷག་མའི་ལྟུང་བ་དག་པའི་ཕྱིར། དགེ་འདུན་མགུ་བའི་སྤྱོད་པ་དབྱེ་བའི་ཕྱིར།
གཉིས་པ་ལྟུང་བ་དག་ན་དབྱུང་བ་བྱེད་ཚུལ་ནི།
མདོ་རྩ་བར། དབྱུང་བ་ཡང་ཡོད་དོ། དེར་བསྡིགས་པ་ཡང་ངོ༌། །གསོལ་བ་དང་ལས་བརྗོད་པ་དང་པོའི་བར་དུའོ། །རྩྭ་བཀྲམ་ལྟ་བུར་འགྱེལ་བ་ཡོད་དོ། །ཞེས་གསུངས་པ་དང༌། རྒྱ་ཆེར་འགྲེལ་ལས། ལྟུང་བ་འབྱིན་པ་པོ་ལ་སྤྱོད་ལམ་ཇི་ལྟར་བྱ་ཞེ་ན་རྩྭ་བཀྲམ་པ་ལྟ་བུ་ལའོ། །ཞེས་གསུངས་པས། རྩྭ་བཅད་དེ་ས་ལ་བཀྲམ་པ་ལྟར་ལྟུང་བ་འབྱིན་པ་པོ་གན་སྐྱལ་ལམ་གློག་འགྱེལ་དུ་འདུག་པ་ལ་བྱའོ། །བསྡིགས་པ་ནི། ཁྱོད་ཀྱིས་འགྲོ་བ་ནི་གཉིས་ཏེ་དམྱལ་བ་དང༌། དུད་འགྲོའོ། །ཞེས་པའོ། །གཟེངས་བསྟོད་པ་ནི། ཁྱོད་ཀྱིས་འགྲོ་བ་ནི་གཉིས་ཏེ། ལྷ་དང་མི་འོ་ཞེས་བརྗོད་པའོ། །
གཉིས་པ་ལྟུང་བ་ཕྱི་མ་གསུམ་ཕྱིར་བཅོས་ཚུལ་ལ། བཅབས་པའི་ལྟུང་བ་ཕྱིར་བཅོས་ཚུལ་ལོ། །དང་པོ་ནི།
མཐོལ་མི་དགོས་པར་བཤགས་པ་གཅིག་པུས་ཆོག་གོ །
གཉིས་པ་ལ་གཉིས། ཆད་ལས་ཡོད་པ་དང༌། ཆད་ལས་མེད་པ་གཉིས་ལས། དང་པོ་ནི།
སྤང་ལྟུང་སུམ་ཅུ་པོ་ཡིན་ཅིང༌། ལྟུང་བ་དེ་དག་གང་ལ་བརྟེན་ནས་བྱུང་བའི་རྫས་དེ་ཞག་གཅིག་གིས་སྤང་བྲལ་མངོན་དུ་བཏང་ནས་བཤགས་དགོས་ཏེ། ཇི་སྐད་དུ། སྤངས་པ་ལ་ནི་སྤངས་པ་དང་བྲལ་བ་མངོན་དུ་བཏང་བ་ལས་སོ། །ཞེས་བཤད་པའི་ཕྱིར།
གཉིས་པ་ལ་གཉིས། ལྟུང་བ་ངོས་བཟུང་བ་དང༌། ལྟུང་བ་དེ་ཕྱིར་བཅོས་ཚུལ་ལོ། །དང་པོ་ནི།
ལྟུང་བྱེད་འབའ་ཞིག་པ་དང༌། སོར་བཤགས་དང༌། ཉེས་བྱས་རྣམས་སོ། །
གཉིས་པ་ལྟུང་བ་དེ་ཕྱིར་བཅོས་ཚུལ་ལ། ཉེས་པ་མཐོལ་བ་དང༌། བཅབས་པའི་ཉེས་པ་བཤགས་པ་དང༌། ཉེས་པ་དངོས་བཤགས་པ་དང་གསུམ་ལས། དང་པོ་༼ཉེས་པ་མཐོལ་བ་༽ནི།
མཐོལ་བའི་ཡུལ་ནི། ཆོས་བདུན་ལྡན་སྔར་བཤད་པ་བཞིན་དུ། དགོས་པ་ནི་སྔར་བཤགས་པ་འཆགས་པའི་རྟེན་དུ་རུང་བའོ། །དེ་ཡང་བསྒོ་འགྱུར་གྱིས་ལྟུང་བ་ནི་དགེ་འདུན་ཐམས་ཅད་དང༌། སོར་བཤགས་བཞི་ནི་མཚམས་ནང་དེར་ཚོགས་པ་རྣམས་ལ་མཐོལ་དགོས་ཏེ། ཇི་སྐད་དུ། བསྒོ་བ་ལས་གྱུར་པ་ནི་དགེ་འདུན་ཐམས་ཅད་ལའོ། །སོ་སོར་བཤགས་པར་བྱ་བ་ལ་ནི་དེར་ཚོགས་པ་ལའོ། །ཞེས་བཤད་པའི་ཕྱིར། དེ་ཡང་ཡུལ་བསྙེན་པར་རྫོགས་པ་མ་བརྙེད་ན་རབ་བྱུང་གང་ཡང་རུང་བ་དང༌། ཐ་ན་ཁྱིམ་པ་ལ་མཐོལ་ཡང་རུང་ངོ༌། །མཐོལ་ཚུལ་ཡང༌། མིང་གོ་བ་ཙམ་གྱིས་ཀྱང་རུང་སྟེ། ཇི་སྐད་དུ། ཐ་ན་མིང་གོ་བར་བྱ་བ་ཉིད་དོ། །ཉེས་བྱས་ནི་གང་ཡང་རུང་བས་སོ། །ཞེས་གསུངས་པའི་ཕྱིར། མཐོལ་བའི་ཚུལ་ནི། ཡུལ་དེ་རྒན་ན་ཕྱག་བྱ་མཆིལ་ལྷམ་ཕུད་དེ། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བའི་ལྟུང་བ་འདི་བྱུང་སྟེ། བདག་མིང་འདི་ཞེས་བགྱི་བའི་ལྟུང་བ་དེ་དག་པའི་མཐའ་ཚུན་ཆད་ནས་བཟུངས་སྟེ། ཚེ་དང་ལྡན་པའི་མདུན་དུ་མཐོལ་ལོ་ཆགས་སོ། །མི་འཆབ་བོ། །མཐོལ་ཞིང་བཤགས་ན་བདེ་བ་ལ་རེག་པར་གནས་པར་འགྱུར་ལ། མ་མཐོལ་ཞིང་མ་བཤགས་ན་དེ་ལྟར་མི་འགྱུར་རོ། །ཞེས་ལན་གསུམ་བྱ། མཐོལ་སྡོམ་ལན་གསུམ་དྲིས་ཤིང་ཐབས་ལེགས་བྱ།
གཉིས་པ་བཅབས་པའི་ཉེས་པ་བཤགས་པ་ནི།
ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ་ལ་ལྟུང་བྱེད་ཀྱི་སྡེ་ཚན་ལས་མེ་རེག་གི་ལྟུང་བ་བྱུང་སྟེ། དགུང་ཞག་གཅིག་དང་གཉིས་དང༌། ཞག་མང་པོ་དང༌། ཚད་མེད་པ་བཅབས་པ་དེ་ཚེ་དང་ལྡན་པའི་མདུན་དུ་སོགས་སྔར་དང་འདྲ།
གསུམ་པ་ཉེས་པ་དངོས་བཤགས་པ་ལ།
བཤགས་ཡུལ་ནི། མཐོལ་ཡུལ་ཆོས་བདུན་ལྡན་གྱི་སྟེང་དུ་ལྟུང་བ་རིགས་མཐུན་གྱིས་མ་གསོ་པ་ཞིག་དགོས་ཏེ། ཇི་སྐད་དུ། ཁ་ན་མ་ཐོ་བ་མི་མཐུན་པའོ། །ཞེས་བཤད་པའི་ཕྱིར། ལྟུང་བ་ཕྱིར་འཆོས་པའི་བསམ་སྦྱོར་ནི། ངེས་འབྱུང་གིས་བསམ་པས་ཟིན་ཅིང་སྔར་བྱས་ཀྱིས་ཉེས་པ་ལ་དུག་འཐུངས་པ་ལྟ་བུའི་འགྱོད་པ་དང༌། ཕྱིན་ཆད་སྲོག་ལ་བབ་ཀྱང་མི་བྱ་སྙམ་པའི་སྡོམ་སེམས་དང༌། ལྟུང་བ་ཕྱིར་འཆོས་པ་ལ་ནད་སེལ་བ་ལྟ་བུའི་སྤྲོ་བ་དགོས་ཏེ། དེ་ལྟར་མ་ཡིན་པར་ཁ་ཙམ་ཚིག་ཙམ་གྱིས་བཤགས་པ་དང་ཆད་ལས་ཁུར་ཀྱང་ལྟུང་བ་མི་འདག་སྟེ། ཇི་སྐད་དུ། བསམ་པས་ལྟུང་བ་ལས་ལྡང་གི །ཆད་པའི་ལས་ཀྱི་ནི་མ་ཡིན་ནོ། །ཞེས་བཤད་པའི་ཕྱིར། དེ་ཡང་བདག་ལ་ལྟུང་བྱེད་ཀྱི་སྡེ་ཚན་ལས་ཆང་འཐུངས་པའི་ལྟུང་བ་འདི་བྱུང་སྟེ། ཞེས་པ་ལྟ་བུ་ལྟུང་བའི་རིགས་བརྗོད་དགོས་ཏེ། ཇི་སྐད་དུ། མིང་དང་རིགས་ལས་བརྗོད་ན་ལྟུང་བ་ལས་ལྡང་བར་འགྱུར་རོ། །ཞེས་དང༌། སྡེ་ཚན་ལས་སོ། །མེད་ན་ལྟུང་བ་ལས་སོ། །ཞེས་གསུངས་པའི་ཕྱིར། དེ་ཡང་ཕམ་པའི་སྦོམ་པོ་ལྕི་བ་ནི་མཚམས་ཀྱི་ནང་ཡིན་ན་དགེ་འདུན་ཐམས་ཅད་དང༌། མཚམས་མ་བཅད་པའི་གནས་སུ་དགེ་སློང་དྲུག་ཡན་ཆད་ལ་བཤགས། ཡང་བ་བཞི་དང༌། ལྷག་མའི་སྦོམ་པོ་ལྕི་བ་དགེ་སློང་ལྔ་དང༌། ཡང་བ་དང་བཤགས་བྱའི་ལྟུང་བ་གཞན་རྣམས་ནི་དགེ་སློང་ཆོས་བརྒྱད་ལྡན་གཅིག་གི་མདུན་དུ་བཤགས་པས་འདག་སྟེ། ཇི་སྐད་དུ། ལྷག་༼སྐབས་འདིར་ལྷག་མ་ཡོད་མེད་ནི་ཕམ་པ་བྱུང་ན་ལྷག་མ་མེད་པ་དང༌། ལྟུང་བ་སྡེ་ཚན་ཕྱི་མ་བཞི་བྱུང་ན། སྡོམས་པའི་ལྷག་ཡོད་པས་ལྷག་ཡོད་མེད་དུ་བཞག་གོ། །མཆན།༽མ་དང་བཅས་པར་གཏོགས་པའི་སྦོམ་པོ་ལྕི་བ་ལས་ནི་དགེ་འདུན་ལྔ་ལ་སོགས་པ་ཐམས་ཅད་ལའོ། །ལྷག་མ་མེད་པར་རྟོགས་པའི་སྦོམ་པོ་ལྕི་བ་ལས་མ་སྤྱད་པ་ལྷག་པ་ལའོ། །ཡང་བ་དེ་ནི་བཞི་ལ་སོགས་པ་ལའོ། །ཞེས་གསུངས་པའི་ཕྱིར། དེས་ན་བཤགས་པའི་སྔགས་ཚིག་ནི། ཚེ་དང་ལྡན་པ་དགོངས་སུ་གསོལ། བདག་མིང་འདི་ཞེས་བགྱི་བ་ལ་རྒྱུ་བཞིའི་དབང་གི་ལྟུང་བྱེད་ཀྱི་སྡེ་ཚན་ལས་ས་བརྐོ་བའི་ལྟུང་བ་གཅིག་དང༌། གཉིས་དང་མང་པོ་དང་ཚད་མེད་པ་བྱུང་བ་དེ་དག་པའི་མཐའ་ཚུན་ཆད་ནས་བཟུང་སྟེ་ཚེ་དང་ལྡན་པའི་མདུན་དུ་སོགས། ལན་གསུམ། མཐོང་སྡོམ་ལན་གསུམ་ཐབས་ལེགས་བྱའོ། །དེ་ཡང་གསུམ་ནས་གྲངས་ཤེས་པ་དང་ཚུན་ནི་མང་པོ་ཡིན་ལ། གྲངས་མི་ཤེས་པ་རྣམས་ནི་ཚད་མེད་པའོ། །
འོ་ན་བཤགས་པས་ལྟུང་བ་དག་ཚུལ་ཇི་ལྟར་ཡིན་སྙམ་ན་འདི་ལ་ལྟུང་བ་འཕེལ་བ་རྒྱུན་བཅད་པ་ཙམ་ལ་དག་པར་འདོད་པ་དང༌། ལྟུང་བའི་རྣམ་སྨིན་ཙམ་དག་ལ་ས་བོན་ནམ་བག་ཆགས་མི་འདག་པར་འདོད་པ་དང༌། ས་བོན་བག་ཆགས་ཀྱང་འདག་པར་འདདོ་པ་དང༌། ལུགས་གསུམ་འབྱུང་བ་ལས་ཐགེ་དམན་ལུགས་ལྟར་ན་བཤགས་པས་ལྟུང་བའི་རྣམ་སྨིན་དག་པ་མི་འཐད་དེ། དགྲ་བཅོམ་པ་བ་ལང་བདག་གིས་སྐྱེ་བ་སྔོན་མ་ལས་རབ་ཏུ་བྱུང་ལྟུང་བ་བྱུང་བ་བཤགས་ཀྱང་རྣམ་སྨིན་གྱིས་ངན་སོང་དུ་སྐྱེས་ཤིང༌། ལས་འབྲས་ལྷག་མ་སྲིད་པ་ཐ་མ་པའི་ཚེ་ཡང་མེད་པ་གཉིས་པར་འགྱུར་བ་སོགས་དུ་མ་ལུང་ལས་གསུངས་པའི་ཕྱིར། ས་བོན་ནམ་བག་ཆགས་དག་པ་དེ་ལས་ཀྱང་མི་འཐད་དེ། ལྟུང་བའི་ས་བོན་ཟག་མེད་སྒོམ་ལམ་མ་སྐྱེས་ཀྱི་བར་སྤོང་མི་ནུས་པའི་ཕྱིར།
འོ་ན་ལྟུང་བ་ཡང་སྒོམ་ལམ་ཟག་མེད་མ་སྐྱེས་གོང་དུ་བཤགས་པས་མི་འདག་པར་ཐལ། ལུང་ལས་ལྟུང་བ་ཐམས་ཅད་བསྒོམས་སྤངས་སུ་བཤད་པའི་ཕྱིར་ཏེ། ཇི་སྐད་དུ། ནོངས་པ་མཐོང་བས་སྤང་བར་བྱའམ་སྒོམས་པས་སྤངས་བར་བྱ་བ་ཡིན་ཞེ་ན། ནོངས་པ་སྒོམ་པས་སྤངས་བར་བྱ་བའོ། །ཞེས་གསུངས་པའི་ཕྱིར། རྩ་བར་འདོད་ན། སོ་སོ་སྐྱེ་བོས་ལྟུང་བ་བྱུང་བ་ལ་བཤགས་པ་བྱས་པ་དོན་མེད་དུ་འགྱུར་རོ། །ཞེ་ན། དེའི་སྐྱོན་མེད་དེ། ལྟུང་བ་ཐམས་ཅད་སྒོམ་སྤངས་ཡིན་ཀྱང་སྒོམ་སྤངས་འདག་པ་ལ་སྒོམ་ལམ་ཟག་མེད་རྒྱུད་ལ་སྐྱེ་དགོས་པས་མ་ཁྱབ་པའི་ཕྱིར་ཏེ། ངན་སོང་དུ་སྐྱེ་བའི་ལུས་ངག་གི་ལས་དེ་སྒོམ་སྤང་ཡིན་ཀྱང་སྦྱོར་ལམ་བཟོད་པ་ནས་སྤང་བ་བཞིན། དེས་ན་བཤགས་པས་ལྟུང་བ་འདག་པ་ནི་ལུས་ངག་གི་ལས་སུ་གྱུར་པའི་ལྟུང་བ་དངོས་དེ་ཡིན་ལ། ལམ་ཟག་མེད་མ་སྐྱེས་གོང་དུ་སྤོང་མི་ནུས་པ་ནི་ལྟུང་བའི་ས་བོན་ནི་བག་ཆགས་ཀྱི་དབང་དུ་བྱས་པ་ཡིན་ནོ། །ལྟུང་བ་ཐམས་ཅད་སྒོམ་སྤང་ཡིན་ན་ལྟུང་བ་འགྱུར་བའི་མཐོང་སྤང་སྲིད་དམ་ཞེ་ན་དེ་ནི་མི་སྲིད་དེ། ལྟུང་བ་ཐམས་ཅད་ནི་གཟུགས་ཅན་ཡིན་ལ། གཟུགས་ཅན་དུ་གྱུར་པའི་མཐོང་སྤང་མི་སྲིད་པའི་ཕྱིར། ཇི་སྐད་དུ། ཉོན་མོངས་ཅན་མིན་མཐོང་སྤང་མིན། །གཟུགས་མིན་དྲུག་པ་མིན་སྐྱེས་མིན། །ཞེས་བཤད་པའི་ཕྱིར། །
འོ་ན་ལུང་མ་བསྟན་གྱིས་ལས་སུ་གྱུར་པའི་ལྟུང་བས་རྣམ་སྨིན་འབྱིན་ནམ་མི་འབྱིན། དང་པོ་ལྟར་ན། ཇི་སྐད་དུ། རྣམ་སྨིན་རྒྱུ་ནི་མི་དགེ་དང༌། །དགེ་བ་ཟག་བཅས་རྣམས་ཁོ་ན། །ཞེས་བཤད་པ་དང་འགལ། གཉིས་པ་ལྟར་ན། གོང་དུ་མདོ་དྲངས་པ་ལྟར་ལྟུང་བ་སྡེ་ལྔ་སྦོམ་པོ་དང་དྲུག་གིས་འདོད་ལྷ་རིགས་དྲུག་གིས་འདོད་ལྷ་རིགས་དྲུག་གི་ཚེ་ཚད་དང་མཉམ་པའི་དམྱལ་བར་སྐྱེ་བར་གསུངས་པ་དང་འགལ་ཏེ། ལྟུང་བ་སྡེ་དྲུག་པོ་དེ་དག་གི་ནང་དུ་ལུང་མ་བསྟན་གྱིས་ལྟུང་བ་མང་པོའང་ཡོད་པའི་ཕྱིར་སྙམ་ན། ལུང་མ་བསྟན་དུ་གྱུར་པའི་ལྟུང་བས་རྣམ་སྨིན་མི་འབྱིན་ཀྱང་མདོ་དང་མི་འགལ་ཏེ། མདོ་ལས་དེ་ལྟར་འབྱུང་བ་ནི་ཉོན་མོངས་པས་ཀུན་ནས་བསླངས་པའི་ལྟུང་བ་ལ་དགོངས་པ་ཡིན་ལ། ལྟུང་བ་དེ་ནི་མི་དགེ་བའི་ལྟུང་བ་ཡིན་པའི་ཕྱིར། དེས་ན་རྒྱལ་བ་འབྲི་གུང་པའི་བཀའ་ལས་སྡིག་ལྟུང་གནད་གཅིག་ཅིང་བཅས་རང་གནད་གཅིག་གསུངས་པའི་དགོངས་པ་ཕྱོགས་ཡོངས་སུ་རྫོགས་པར་ཕྱིན་པ་ནི། འདིར་སྤྲོ་བར་རྔོ་མི་ཐོགས་ཀྱང་དད་པ་ཆེན་པོས་ཕྱོགས་རེ་ཙམ་ལ་མཚོན་ཏེ་ཤེས་རབ་ཀྱི་རྟོགས་པ་ན་འདིར་འགྱུར་ཏེ། ལྟུང་བ་ལ་གསོ་སྦྱོང་མི་བྱེད་པ་ལྟ་བུ་བྱ་བ་མི་བྱེད་པའི་ལྟུང་བ་དང༌། སྲོག་གཅོད་པ་ལྟ་བུ་བྱ་བ་མ་ཡིན་པ་བྱེད་པའི་ལྟུང་བ་གཉིས་ཡོད་པ་ལས། ཕྱི་མ་ལྟ་བུའི་དབང་དུ་བྱས་ན། དེ་ཡང་དགེ་སློང་གི་སྐྱེ་བ་བཅད་པར་མི་བྱ་ཞེས་པའི་དགག་བྱའི་གཙོ་བོ་ནི་དེའི་ཀུན་སློང་དུ་གྱུར་པའི་ཉོན་མོངས་དེ་དགག་པ་ཡིན་ལ། ཁྱིམ་པས་ཀྱང་ཉོན་མོངས་པས་ཀུན་ནས་བླངས་ཏེ་སྐྱེ་བ་བཅད་ན་སྡིག་པར་འགྱུར་ཏེ། དུག་གསུམ་གང་རུང་གིས་ཀུན་ནས་བླངས་པའི་ལུས་ངག་གིས་ལས་ཡིན་པའི་ཕྱིར། ཁྱབ་པ་ཡོད་དེ། ཇི་སྐད་དུ། འདོད་ཆགས་ཞེ་སྡང་གཏི་མུག་གསུམ། །དེས་བསྐྱེད་ལས་ནི་མི་དགེ་བ། །ཞེས་བཤད་པའི་ཕྱིར། དེས་ན་དགེ་བ་དང་ལུང་མ་བསྟན་གྱིས་ཀུན་ནས་བླངས་པའི་ལས་ཀྱི་ལྟུང་བས་རྣམ་སྨིན་འབྱིན་པ་ནི་མ་ཡིན་ཏེ། དགྲ་བཅོམ་པའི་རྒྱུད་ལའང་མི་དགེ་བའི་ཀུན་སློང་མིན་པའི་བཅས་པ་ཡོད་པའི་ཕྱིར། དེས་ན་འཁོར་བ་དང་ངན་སོང་གིས་རྒྱུར་མི་འགྱུར་བའི་ལས་སུ་སོང་ན་མིང་ལྟུང་བར་བཏགས་པ་རྣམས་ཀྱང་ཐར་པ་ལ་མི་སྒྲིབ་ཅིང༌། འཁོར་བ་དང་ངན་སོང་གི་རྒྱུར་འགྱུར་གྱི་ལས་སུ་སོང་ན་མིང་ལྟུང་བར་བཏགས་ཀྱང་ཉེས་པ་ཆེས་ལྕི་བས། དེ་ལ་དགོངས་ནས་འཇིག་རྟེན་མགོན་པོས། སྡིག་ལྟུང་གཉིས་ཀྱང་སག་དང་བཤོས་མིང་གི་རྣམ་གྲངས་པར་བསྟན་པ་དང་འདྲ། ཞེས་གསུངས་སོ། །བཤགས་པས་རྣམ་སྨིན་མི་འདག་ན། ལུང་ལས། ལྷག་མའི་ལྟུང་བ་ཕྱིར་བཅོས་མ་བྱས་གོང༌། ཁྱོད་ཀྱི་འགྲོ་བ་ནི་གཉིས་ཏེ་དམྱལ་བ་དང་དུད་འགྲོའོ། །ཞེས་དང༌། ཕྱིར་བཅོས་གྲུབ་པ་ན། ཁྱོད་ཀྱི་འགྲོ་བ་ནི་གཉིས་ཏེ། ལྷ་དང་མིའོ་ཞེས་གསུངས་པ་དང་འགལ་ལོ་ཞེ་ན། དེ་ནི་བཤགས་པ་བྱས་པས་ངན་འགྲོ་སྐྱེ་བ་ཐག་བསྲིང་བ་དང༌། མ་བཤགས་ན་ལྟུང་རྒྱུན་འཕེལ་བའི་ཆས་ངན་སོང་དུ་སྐྱེ་བ་ལ་བཤགས་པ་གཤག་པས་ལྟུང་རྒྱུན་འཕེལ་བའི་ཆས། ངན་སོང་དུ་འགྲོ་བ་དེ་དག་པ་ལ་དགོངས་སམ་སྙམ་མོ། །
དེས་ན་ལྟུང་བའི་རྣམ་སྨིན་སྐྱེས་ནས་མྱོང་བར་ངེས་མ་ངེས་གཉིས་ལས། དང་པོ་ནི། མདོ་སྡེ་པ་ལྟར་ན། འདི་ལ་དག་པ་མི་སྲིད་དེ། དཔེར་ན། ཕམ་པ་འཆབ་བཅས་དང༌། དེ་བཞིན་གཤེགས་པ་ལ་ངན་སེམས་ཀྱིས་ཁྲག་ཕྱུང་བའི་སྦོམ་པོ་བཞིན་ནོ། །
གཉིས་པ་ནི།
བཤགས་པ་ཚུལ་བཞིན་དུ་བྱས་པས་ལྟུང་བ་དངོས་བྱུང་བ་དེའི་རྣམ་སྨིན་རྩ་བ་ནས་མི་དག་ཀྱང་ཐག་བསྲིང་བ་ཙམ་བྱེད་པ་དང༌། དེར་མ་ཟད་ལྟུང་བ་དེ་མ་བཤགས་ན་ཞག་རེ་བཞིན་ལྟུང་བའི་རྒྱུན་གོང་ནས་གོང་དུ་འཕེལ་བ་དང༌། དགེ་འདུན་གྱིས་ལས་ཆགས་པ་ལ་གོ་བྱེད་པར་སྒྲིབ་པ་དང༌། ལམ་རྒྱུད་ལ་སྐྱེ་བའི་གེགས་བྱེད་པ་རྣམས་འདག་པ་ཡིན་ནོ། །དག་པའི་མིང་བྱུང་བ་ཙམ་གྱིས་རྣམ་སྨིན་དག་པ་ལ་བསམ་པར་མི་བྱ་སྟེ། དེ་ལྟ་ནི། ཇི་སྐད་དུ། བྱིན་གྱིས་བརླབས་པས་དག་པ་ཉིད་དུ་འགྱུར། ཞེས་པ་དེ་ཡང་ཐལ་བའི་ཕྱིར། དེས་ན་དགེ་ཚུལ་དགེ་སློང་རྣམས་ཀྱིས་ལྟུང་བ་བྱུང་བ་ན་འདུལ་བ་ཉིད་ནས་བཤད་པའི་ཕྱིར་བཅོས་མ་བྱུང་ཡང་སྟོབས་བཞི་ཚང་བའི་བཤགས་པ་བྱས་པས་དོན་ལ་བཤགས་པ་བྱས་པའི་གོ་ཆོད་ཅེས་ཀུན་མཁྱེན་མཚོ་སྣ་བས་གསུངས་སོ། །ཡིད་ཀྱིས་བསྡམས་བྱའི་ཉེས་བྱས་ནི་ཡིད་ཀྱིས་བསྡམས་པ་ཙམ་གྱི་འདག །ལྟུང་མཐུན་བྱིན་བརླབས་དང་ཐུན་མོང་མ་ཡིན་པའི་བྱིན་རླབས་རྣམས་ནི་བསྙེན་རྫོགས་དང་གསོ་སྦྱོང་སྐབས་སུ་བཤད་ཟིན་ཅིང༌། བྱིན་གྱིས་བརླབས་པས་དག་པའི་དོན་ཡང་ལས་ལ་མ་བསྒྲིབས་པ་ཙམ་ཡིན་ལ། བཤགས་པས་དག་པ་དང་མི་གཅིག་གོ །དེ་ཡང་དུས་དེ་ཉིད་དུ་བཤགས་པར་མི་ནུས་པའི་དབང་དུ་བྱས་པ་ཡིན་གྱིས། བཤགས་པར་ནུས་ན་མི་འདག་སྟེ། ཇི་སྐད་དུ། བྱིན་གྱིས་བརླབས་པས་དག་པ་ཉིད་དུ་འགྱུར་རོ། །བཤགས་པར་མི་ནུས་པ་ལའོ། །ནུས་པ་ཉིད་ན་མི་འགྱུར་རོ། །ཞེས་གསུངས་པའི་ཕྱིར། 
གཉིས་པ་ལ་ལྔ། ཕྱིར་འཆོས་ཀྱི་སྐབས་ནས་འབྱུང་བ། ཕྱིར་བཅོས་ཀྱི་གཞི་དང་ཉེ་བའི་སྐབས་ནས་འབྱུང་བ། ས་གཞན་ན་གནས་པའི་སྐབས་ནས་འབྱུང་བ་དང༌། བསླབ་པ་ཡོངས་སྦྱངས་ཀྱི་སྐབས་ནས་འབྱུང་བ། ལས་དང་འཁོར་ལོ་བྱེ་བའི་སྐབས་ནས་འབྱུང་བའོ། །དང་པོ་ལ་བཞི། སྡོམ་ནི།
ཇི་སྐད་དུ།
མཐོལ་དང་སྤོ་བ་རྣམས་དང་ནི། །
མགུ་དང་དབྱུང་བར་བྱ་བའོ། །
ཞེས་པ་ལྟར་ལས། དང་པོ་མཐོལ་བ་ནི་བཤད་མ་ཐག་པ་ལྟར་ཡིན་ལ།
གཉིས་པ་སྤོ་བ་སྦྱིན་པའི་གསོལ་བཞིའི་ལས་ནི་འདི་ལྟར་བྱ་སྟེ།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་པས། བདག་དགེ་སློང་མིང་འདི་ཞེས་བགྱི་བ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ལ་ཟླ་བ་ཕྱེད་བཅབས་པ་དེའི་སླད་དུ་དགེ་འདུན་ལ་ཟླ་བ་ཕྱེད་སྤོ་བ་གསོལ་ན་ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ། ཟླ་ཕྱེད་བཅབས་པ་དེའི་སླད་དུ་ཟླ་བ་ཕྱེད་སྤོ་བ་སྩལ་དུ་གསོལ། ཞེས་གསོལ་བ་ལན་གསུམ་བཏབ། དེ་ནས་དགེ་སློང་གཅིག་གིས་གསོལ་བ་བྱས་ཤིང་ལས་བྱ་སྟེ། འདི་ལྟར། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ལ་ཟླ་བ་ཕྱེད་བཅབས་ཏེ། དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བའི་དགེ་འདུན་ལྷག་མའི་ལྟུང་བ་བྱུང་ལ། ཟླ་བ་ཕྱེད་བཅབས་པ་དེའི་སླད་དུ་དགེ་འདུན་ལ་་ཟླ་བ་ཕྱེད་སྤོ་བ་གསོལ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ལ། ཟླ་བ་ཕྱེད་བཅབས་པ་དེའི་སླད་དུ་ཟླ་བ་ཕྱེད་སྤོ་བ་སྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། ཟླ་བ་ཕྱེད་སྤོ་བ་གསོལ་ན་ཞེས་པའི་བར་གསོལ་བ་བྱ། དེའི་སླད་དུ་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ། ཟླ་བ་ཕྱེད་བཅབས་པ་དེའི་སླད་དུ་ཟླ་བ་ཕྱེད་སྤོ་བ་སྩོལ་ན། ཚེ་དང་ལྡན་པ་གང་དག་དགེ་སློང་མིང་འདིཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ། ཟླ་བ་ཕྱེད་བཅབས་པ་དེའི་སླད་དུ་ཟླ་བ་ཕྱེད་སྤོ་བ་རྩོལ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ། ཟླ་བ་ཕྱེད་བཅབས་པ་དེའི་སླད་དུ་ཟླ་བ་ཕྱེད་སྤོ་བ་སྩལ་ལགས་ཏེ་འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །དེ་བཞིན་དུ་ལྷག་མ་བཅུ་གསུམ་པོ་གཞན་བྱུང་བ་དང༌། ཞག་གཅིག་དང་བཅུ་དང་ཟླ་གཅིག་བཅབས་པ་ལ་སོགས་ལ་སྤོ་བ་སྦྱིན་པའི་ཚུལ་ཡང་ཤེས་པར་བྱའོ། །
གསུམ་པ་མགུ་བ་སྦྱིན་པ་ནི།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་སྟེ། བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་ལས་བྱུང་བ་དེའི་སླད་དུ་དགེ་འདུན་ལས་ཞག་དྲུག་མགུ་བ་བགྱི་བར་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བ་བགྱི་བ་སྩལ་དུ་གསོལ། ཞེས་གསོལ་བ་ལན་གསུམ་དུ་བཏབ། དགེ་སློང་གཅིག་གིས་གསོལ་བ་བྱ་ཞིང་ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ། དགེ་སློང་མིང་འདི་ཞེས་བགྱི་བ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ། དེའི་སླད་དུ་དགེ་འདུན་ལས་ཞག་དྲུག་མགུ་བར་བགྱི་བ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱི་བ་སྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། མགུ་བར་བགྱི་བ་གསོལ་ཏེ། ཞེས་པའི་བར་གསོལ་བ་བཞིན། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱི་བ་སྩོལ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱི་བ་སྩོལ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུང་ཞིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ། དེའི་སླད་དུ་ཞག་དྲུག་མགུ་བར་བགྱི་བ་སྩལ་ལགས་ཏེ་འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །དེ་བཞིན་ལྷག་མའི་ལྟུང་བ་བཅུ་གསུམ་པོ་གཞན་བྱུང་ན་མགུ་བ་སྦྱིན་པའི་ཚུལ་ཡང་ཤེས་པར་བྱའོ། །སྤོ་བ་གཅོད་བཞིན་པ་ལ་ལྷག་མའི་ལྟུང་བ་རིས་འདྲ་གཉིས་པ་བྱུང་བ་བཅབས་པ་ན་གཞི་ནས་སྤོ་བ་སྦྱིན་དགོས་པས་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། བདག་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ཟླ་བ་ཕྱེད་བཅབས་པས། བདག་དགེ་སློང་མིང་འདི་ཞེས་བགྱི་བ་དགེ་འདུན་གྱིས་གན་དུ་མཆིས་ཏེ། ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ་ཟླ་བ་ཕྱེད་བཅབས་པ་དེའི་སླད་དུ་དགེ་འདུན་ལས་སྤོ་བ་གསོལ་ན། དགེ་འདུན་གྱིས་བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ལ་ཟླ་བ་ཕྱེད་བཅབས་པ་དེའི་སླད་དུ་ཟླ་བ་ཕྱེད་སྤོ་བ་སྩོལ་ཏེ། བདག་སྤོ་བ་བགྱི་བཞིན་པས། དགེ་འདུན་ལྷག་མའི་ལྟུང་བ་སྔ་མ་དང་འདྲ་བ་ཡང་བྱུང་ལ་བཅབས་པས། བདག་དགེ་སློང་མིང་འདི་ཞེས་བགྱི་བ་དགེ་འདུན་ལྷག་མའི་ལྟུང་བ། ལྟུང་བ་སྔ་མ་དང་འདྲ་བ་ཡང་བྱུང་ལ་བཅབས་པ་དེའི་སླད་དུ་དགེ་འདུན་ལས་གཞི་གནས་སྤོ་བ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་དགེ་སློང་མིང་འདི་ཞེས་བགྱི་བ་ལ་དགེ་སློང་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་ལ་བཅབས་པ། དེའི་སླད་དུ་གཞི་ནས་སྤོ་བ་སྩལ་དུ་གསོལ། ཞེས་གསོལ་བ་ལན་གསུམ་བཏབ། དེ་ནས་དགེ་སློང་གཅིག་གིས་གསོལ་བ་དང་ལས་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། གཞི་ནས་སྤོ་བ་གསོལ་ན་ཞེས་པའི་བར་གསོལ་བཏབ་བཞིན་བྱས། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་དགེ་འདུན་ལྷག་མའི་ལྟུང་བ་སྔ་མ་དང་འདྲ་བ་བྱུང་བ་ལ་བཅབས་པ་དེའི་སླད་དུ་གཞི་ནས་སྤོ་བ་སྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། གཞི་ནས་སྤོ་བ་སྩོལ་ན་སྔ་མ་བཞིན་བྱས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་དགེ་འདུན་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་ལ། བཅབས་པ་དེའི་སླད་དུ་གཞི་ནས་སྤོ་བ་སྩོལ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ་དགེ་འདུན་ལྷག་མའི་ལྟུང་བ་སྔ་མ་དང་འདྲ་བ་ཡང་བྱུང་ན། བཅབས་པ་དེའི་སླད་དུ་གཞི་ནས་སྤོ་བ་སྩོལ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བརྗོད།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ། དགེ་འདུན་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་ལ། བཅབས་པ་དེའི་སླད་དུ་གཞི་ནས་སྤོ་བ་སྩལ་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །གཞི་ནས་སྤོ་བ་སྤྱོད་བཞིན་པ་ལ་ལྷག་མའི་ལྟུང་བ་རིགས་འདྲ་གསུམ་པ་ཞིག་བྱུང་བ་བཅབས་པའི་ཚེ་ཡང་གཞི་ནས་སྤོ་བ་སྦྱིན་དགོས་ཤིང་དེ་ཡང་རིགས་པ་འདི་ཉིད་ཀྱིས་ཤེས་པར་བྱའོ། །གཞི་ནས་མགུ་བ་སྦྱིན་པ་ནི། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་ལྷག་མའི་ལྟུང་བ་བྱུང་བས། བདག་དགེ་སློང་མིང་འདི་ཞེས་བགྱི་བ་དགེ་འདུན་གྱི་གན་དུ་མཆིས་སྟེ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་དགེ་འདུན་ལས་ཞག་དྲུག་མགུ་བ་བགྱི་བ་གསོལ་ནས། དགེ་འདུན་གྱིས་བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱི་བ་སྩལ་ཏེ། བདག་མགུ་བར་བགྱི་བ་བགྱིད་བཞིན་པ་ལས། དགེ་འདུན་ལྷག་མའི་ལྟུང་བ་བྱུང་བ་སྔ་མ་དང་འདྲ་བ་ཡང་བྱུང་བས། བདག་མིང་འདི་ཞེས་བགྱི་བ་དགེ་འདུན་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་བ་དེའི་སླད་དུ། དགེ་འདུན་ལས་གཞི་ནས་མགུ་བར་བགྱི་བ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་དགེ་སློང་མིང་འདི་ཞེས་བགྱི་བ་ལ་དགེ་འདུན་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་བ་དེའི་སླད་དུ་གཞི་ནས་མགུ་བར་བགྱི་བ་སྩལ་དུ་གསོལ། ཞེས་གསོལ་བ་ལན་གསུམ་གདབ། དེའི་འོག་ཏུ་དགེ་སློང་གཅིག་གིས་གསོལ་བ་དང་ལས་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། གཞི་ནས་མགུ་བ་བགྱི་བ་གསོལ་ན། ཞེས་པའི་བར་གསོལ་བཏབ་བཞིན་བྱས། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་དགེ་འདུན་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་བ་དེའི་སླད་དུ་གཞི་ནས་མགུ་བར་བགྱི་བར་སྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས་གཞི་ནས་མགུ་བར་བགྱི་བ་གསོལ་ན་ཞེས་པའི་བར་སྔར་བཞིན་བྱས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་དགེ་འདུན་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་བ་དེའི་སླད་དུ་གཞི་ནས་མགུ་བ་བགྱི་བར་གསོལ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ་དགེ་འདུན་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་བ་དེའི་སླད་དུ། གཞི་ནས་མགུ་བར་བགྱི་བ་སྩལ་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གཉིས་ལན་གསུམ་དུ་བཟླས་སོ། །
མཇུག་སྡུད་ནི། དེ་དག་དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་དགེ་འདུན་ལྷག་མའི་ལྟུང་བ་ལྟུང་བ་སྔ་མ་དང་འདྲ་བ་ཡང་བྱུང་བ་དེའི་སླད་དུ་གཞི་ནས་མགུ་བ་བགྱི་བ་སྩལ་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ཡང་གཞི་ནས་མགུ་བ་སྦྱིན་ཚུལ་ཡང་འདི་ཉིད་ཀྱི་རིགས་པས་ཤེས་པར་བྱའོ། །
བཞི་པ་སྤོ་མགུ་སྤྱད་ཟིན་ནས་དབྱུང་བ་བྱ་བའི་ཚུལ་ནི།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ལ། བདག་དགེ་སློང་མིང་འདི་ཞེས་བགྱི་བ་དགེ་འདུན་གྱིས་གན་དུ་མཆིས་ཏེ། ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ། དགེ་འདུན་ལས་ཞག་དྲུག་མགུ་བར་བགྱི་བ་གསོལ་ནས། བདག་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་མགུ་བར་བགྱི་བ་སྩལ་ཏེ། བདག་མིང་འདི་ཞེས་བགྱི་བས་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ། ཞག་དྲུག་མགུ་བར་བགྱིས་ལགས་ཏེ། དགེ་འདུན་ལྷག་མའི་ལྟུང་བ་བྱུང་བ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་མིང་འདི་ཞེས་བགྱི་བ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་གྱིས་ལགས་པ་ལ་དབྱུང་བ་སྩལ་དུ་གསོལ། ཞེས་ལན་གསུམ་གསོལ་བ་གདབ་བོ། །
དེའི་འོག་ཏུ་དགེ་སློང་གཅིག་གིས་གསོལ་བ་དང་ལས་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ལ། མིང་འདི་ཞེས་བགྱི་བ་འདི་དགེ་འདུན་གྱིས་གན་དུ་མཆིས་ཏེ། ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ། ཞག་དྲུག་མགུ་བར་བགྱི་བ་གསོལ་ན། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱི་བ་བསྩལ་ཏེ། དགེ་སློང་མིང་འདི་ཞེས་བགྱི་བ་འདིས། ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱི་བ་སྩལ་ཏེ་དགེ་འདུན་ལས་དབྱུང་བ་གསོལ་ན།
གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱིས་པ་དབྱུང་བར་བགྱིའོ། །འདི་ནི་གསོལ་བའོ། །མདོ་རྩ་བ་ལས། དེར་བསྡིགས་པ་ཡང་ངོ༌། །རྩྭ་བཀྲམ་པ་ལྟ་བུར་འགྱེལ་བ་ལའོ། །གསོལ་བ་དང་བརྗོད་པ་དག་གི་བར་དུའོ། །གཟེངས་སྟོད་པ་ཡང་ངོ༌། །ཞེས་གསུངས་པས། དབྱུང་བ་བྱེད་པའི་དུས་སུ་གསོལ་བ་བྱས་ཞིང་བརྗོད་པ་མ་བྱས་པའི་སྐབས་དེར། ལྟུང་བ་འབྱིན་པ་པོ་དེ་རྩྭ་བཀྲམ་པ་ལྟ་བུར་ལུས་གན་རྐྱལ་ལམ་གློ་འགྱེལ་དུ་བྱས་པ་ལ། བསྡགིས་པ་དང་བརྗོད་པ་ཟིན་ནས་གཟེངས་བསྟོད་པ་རྣམས་བྱེད་དགོས་པས་འདི་ལྟར་བྱ་སྟེ། མིང་འདི་ཞེས་བྱ་བ་ཁྱོད་ཉོན་ཅིག །ཁྱོད་ཀྱིས་ལེགས་པར་མ་བྱས་སོ། །ལེགས་པར་ཤིན་ཏུ་མ་བྱས་སོ། །བྱ་བ་གཞན་ཡིན་ན་གཞན་བྱས་སོ། །བཅོམ་ལྡན་འདས་དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་དེའི་ཆོས་ནི་འདི་ལྟར་འདོད་ཆགས། འདོད་ཆགས་དང་བྲལ་བར་བྱ་བའི་ཕྱིར་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཆོས་སྟོན་ཅིང༌། ཞེ་སྡང་འདོད་ཆགས་དང་བྲལ་བར་བྱ་བ་དང༌། གཏི་མུག་འདོད་ཆགས་བྲལ་བར་བྱ་བའི་ཕྱིར་སེམས་རྣམ་པར་གྲོལ་བ་དང༌། ཤེས་རབ་རྣམ་པར་གྲོལ་བའི་ཆོས་སྟོན་བཞིན་དུ། ཁྱོད་ཀྱིས་མི་མཛེས་པ་འདི་ལྟ་བུ་འདི་བྱས་པ་མི་རིགས་སོ། །མི་གཏི་མུག་ཅན་ཁྱོད་ཀྱིས་སྤྲུལ་ནག་པོ་དུག་མྱུར་དུ་ཁྱབ་པར་བྱེད་པ། དུག་དྲག་པོ། དུག་རྣོ་བ་ལ་ལག་པ་གཉིས་བཟུང་བ་ནི་སླའི། ཀུན་ཏུ་ཆགས་པའི་སེམས་ཀྱིས་རང་གིས་ཡན་ལག་གི་རྣམ་པ་ལ་བཟུང་བ་ནི་དེ་ལྟ་མ་ཡིན་ནོ། །མི་གཏི་མུག་ཅན་ཁྱོད་ཀྱིས་ལག་པ་གང་དག་གིས་བྲམ་ཟེ་དང་ཁྱིམ་བདག་དད་པ་ཅན་རྣམས་ལས་དད་པས་བྱིན་པ་བླང་བར་བྱ་བའི་ཕྱིར་ལག་པ་དེ་དག་གིས་མི་མཛེས་པ་འདི་ལྟ་བུ་འདི་བྱ་བ་མི་རིགས་སོ། །མི་གཏི་མུག་ཅན་ཁྱོད་ཀྱིས་དེ་ལྟར་བདག་ལ་བསྙེན་བཀུར་བྱ་བ་ཉམས་སུ་བླང་བར་འགྱུར་རོ། །
ཚེ་དང་ལྡན་པ་གཉིས་པོ་འདི་དག་ནི་ཆོས་ཀྱི་སྒྲོན་མ་དང༌། ཆོས་ཀྱིས་སྣང་བ་དང༌། ཆོས་ཀྱི་འོད་དང༌། ཆོས་ཀྱི་གསལ་བ་དང༌། ཆོས་ཀྱིས་སྣང་གསལ་དང༌། ཆོས་ཀྱི་མར་མེ་དང༌། ཆོས་ཀྱིས་རབ་གསལ་མེད་པར་བྱེད་པ་སྟེ། གཉིས་གང་ཞེ་ན། ལྟུང་བ་འབྱིན་པ་གང་ཡིན་པ་དང༌། ལྟུང་བ་བྱུང་ནས་ཆོས་བཞིན་དུ་ཕྱིར་མི་འཆོས་པ་གང་ཡིན་པའོ། །གཉིས་པ་སྡིག་པའི་རྩ་བ་ནི་མི་བསྒོ། རྒྱུན་ལས་བཟློག་པ་ལ་མི་འབད། འབབ་ཆུ་དང་འཁྲིལ་ཤིང་མི་སྐེམ། བདུད་མི་འདུལ། བདུད་ཀྱིས་རྒྱལ་མཚན་མི་སྙོལ། ཆོས་ཀྱིས་རྒྱལ་མཚན་མི་སྒྲེང༌། སྡིག་པའི་རྒྱུན་མི་གཅོད། དེ་བཞིན་གཤེགས་པ་དགྲ་བཅོམ་པ་ཡང་དག་པར་རྫོགས་པའི་སངས་རྒྱས་ཀྱིས་ཆོས་ཀྱི་འཁོར་ལོ་ཆོས་དང་མཐུན་པར་བསྐོར་བ། རྗེས་སུ་མི་བསྐོར་བ་སྟེ། གཉིས་གང་ཞེ་ན། ལྟུང་བ་འབྱིན་པ་གང་ཡིན་པ་དང༌། ལྟུང་བ་བྱུང་ནས་ཆོས་བཞིན་དུ་ཕྱིར་མི་འཆོས་པ་གང་ཡིན་པའོ། །གཉིས་ནི་ཀུན་ནས་ཉོན་མོངས་པར་འགྱུར་བ་དང༌། གཉིས་ཀྱིས་ཟག་པ་འཕེལ་བར་འགྱུར་ཏེ། གཉིས་གང་ཞེ་ན། ལྟུང་བ་འབྱིན་པ་གང་ཡིན་པ་དང་ལྟུང་བ་བྱུང་ནས་ཆོས་བཞིན་དུ་མི་འཆོས་པ་གང་ཡིན་པའོ། །མིང་འདི་ཞེས་བགྱི་བ་ཁྱོད་ཀྱིས་ལྟུང་བ་འདི་མ་བཤགས་ཤིང་སོ་སོར་མ་བཤགས་ན། མི་རྟག་པའི་འདུ་ཤེས་ཀྱིས་འོས་མ་ཡིན། དེ་བཞིན་དུ་སྟོང་པ་ཉིད་དུ་སོ་སོར་རྟོགས་པའི་འདུ་ཤེས་ཀྱི་བར་འདུ་ཤེས་ཉི་ཤུའི་འོས་མ་ཡིན་པ་དང༌། བསམ་གཏན་བཞི་དང༌། ཚད་མེད་བཞི་དང༌། གཟུགས་མེད་སྐྱེ་མཆེད་བཞི་དང༌། འབྲས་བུ་བཞི་དང༌། མངོན་ཤེས་དྲུག་གི་འོས་མ་ཡིན་ནོ། །འདི་དག་ནི་གོང་དུ་གདམས་ངག་གི་སྐབས་སུ་བཤད་པ་བཞིན་ནོ། །མིང་འདི་ཞེས་བགྱི་བ་ཁྱོད། ལྟུང་བ་འདི་མ་བཤགས་ཤིང་སོ་སོར་མ་བཤགས་ན་འགྲོ་བ་གཉིས་ལས་གང་ཡང་རུང་བ་ཞིག་ཁྱོད་ཀྱིས་འགྲོ་བ་ཡིན་པར་ཤེས་པར་བྱ་སྟེ། སེམས་ཅན་དམྱལ་བའམ། དུད་འགྲོའོ། །བཅོམ་ལྡན་འདས་ཀྱིས་ཀྱང་ལས་ཀྱི་མཐའ་འཆབ་པའི་འགྲོ་བ་ནི་གཉིས་སྟེ། སེམས་ཅན་དམྱལ་བའམ། དུད་འགྲོའོ། །གང་དག་ངས་བཤད་པ་ལ་ཡིད་མི་ཆེས་པ་དེ་དག་ནི་འཆབ་པར་སེམས་སོ། །ཞེས་བརྗོད་པར་བྱའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་དགོངས་སུ་གསོལ། ཞེས་པ་ནས་དགེ་འདུན་ལས་བྱུང་བ་གསོལ་ན། ཞེས་པའི་བར་གསོལ་བ་བཞིན་བྱས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ། ཞག་དྲུག་མགུ་བར་བགྱིས་པ་དབྱུང་བ་མཛད་ན། ཚེ་དང་ལྡན་པ་གང་དག་མིང་འདི་ཞེས་བགྱི་བ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱིས་པ་དབྱུང་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་གྱིས་བར་བཟླས།
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་མིང་འདི་ཞེས་བགྱི་བ་ཁུ་བ་ཕྱུང་བ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ། ཞག་དྲུག་མགུ་བར་བགྱིས་པ་དབྱུང་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གཟེངས་བསྟོད་པ་ནི། མིང་འདི་ཞེས་བགྱི་བ་ཁྱོད་ཀྱིས་ལེགས་པར་བྱས་སོ། །ལེགས་པར་ཤིན་ཏུ་བྱས་སོ། །གཉིས་ནི་མཁས་པ། གཉིས་ནི་གསལ་བ། གཉིས་ནི་དགེ་བ། གཉིས་ནི་སྐྱེ་བུ་དམ་པ་སྟེ། གཉིས་གང་ཞེ་ན། ལྟུང་བ་མི་འབྱིན་པ་གང་ཡིན་པ་དང༌། ལྟུང་བ་བྱུང་ནས་ཆོས་བཞིན་དུ་ཕྱིར་འཆོས་པ་གང་ཡིན་པའོ། །གཉིས་ནི་སྡིག་པའི་རྩ་བ་བསྐོ་བ། ཞེས་སོགས་སྔ་མ་བསྡགིས་པའི་སྐབས་ལས་བཟློག་སྟེ་བརྗོད་པར་བྱའོ། །ཡང་ལུང་ལས།
བཅབས་པ་ཆར་པ་བཞིན་དུ་འབབ། །
བཤགས་པ་ཆར་བཞིན་འབབ་མི་འགྱུར། །
དེ་ལྟ་བས་ན་བཤགས་པར་བྱ། །
དེ་ལྟར་ཆར་བཞིན་དེ་མི་འབབ། །
ཚེ་དང་ལྡན་པ་ཁྱོད་ཕྱུང་ཟིན་གྱི་བཅབས་པ་མོད་པར་སྒྲུབས་ཤིག །ཅེས་བརྗོད་པར་བྱའོ། །དེ་དག་ནི་ལྷག་མ་བཅུ་གསུམ་གྱི་ནང་ནས་ཁུ་བ་ཕྱུང་བའི་ལྟུང་བ་ཟླ་ཕྱེད་བཅབས་པ་ལ་སྤོ་མགུ་དབྱུང་གསུམ་སྦྱིན་པའི་ཆོ་ག་ཡིན་ལ། ལྷག་མའི་ལྟུང་བ་གཞན་རྣམས་བྱུང་ནས་བཅབས་པ་དང་མ་བཅབས་པ་ལ་སྤོ་མགུ་དབྱུང་གསུམ་སྦྱིན་པའི་ཚུལ་ཡང་དེ་ལྟར་ཤེས་པར་བྱའོ། །
གཉིས་པ་ཕྱིར་བཅོས་ཀྱི་གཞི་དང་ཉེ་བའི་སྐབས་ནས་འབྱུང་བ་ལ་བཞི། སྡོམ་ནི།
ཇི་སྐད་དུ།
འདྲེ་དང་ཕྱག་བྱ་མ་ཡིན་དང༌། །
བསླབ་པ་སྦྱིན་པ་ཐ་མའོ། །
ཞེས་བཤད་པ་ལྟར་བཞི་ལས། དང་པོ་ནི། དགེ་སློང་མ་རྣམས་དང་འདྲེ་ཞིང་གནས་པ་གནས་ན་ཕྱུང་བ། གཉིས་པ་ནི། དེ་ལ་དགེ་སློང་མས་ཕྱག་མི་བྱ་བའི་གནང་བ་སྦྱིན་པའི་ལས་ཏེ་དེང་སང་བོད་དུ་ལག་ལེན་མི་མཁོ་བས་མ་བརྗོད་ལ། གསུམ་པ་ལྷུང་བཟེད་ཁ་དབུབ་བཟློག་གཉིས་ཀྱིས་སྡོམ་གྱིས་མ་ཟིན་ཀྱང་སྐབས་འདིར་འབྱུང་བས། དང་པོ་དབུབ་པའི་ལས་ནི། ཁྱིམ་པས་དགེ་སློང་ལ་ཡང་དག་པ་མ་ལགས་པས་སྐུར་བ་བཏབ་པ་ན་ལྷུང་བཟེད་ཁ་དབུབ་བྱ་བའི་གསོལ་བའི་ལས་ནི། དགེ་འདུན་བཙུན་པ་རྣམས་གསན་དུ་གསོལ། ཁྱིམ་པ་མིང་འདི་ཞེས་བགྱི་བས་ཚེ་དང་ལྡན་པ་མིང་འདི་ཞེས་བགྱི་བ་ལ་ཡང་དག་པ་མ་ལགས་པས་སྐུར་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་མིང་འདི་ཞེས་བགྱི་བ་ལ་ལྷུང་བཟེད་ཁ་དབུབ་པར་བགྱིའོ། །འདི་ནི་གསོལ་བའོ། །
གཉིས་པ་དེ་ཉིད་བཟློག་པའི་གསོལ་བའི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། བདག་མིང་འདི་ཞེས་བགྱི་བ་མི་དགེ་བའི་གྲོགས་པོས་བསླུས་པས། འཕགས་པ་མིང་འདི་ཞེས་བགྱི་བ་ལ་ཡང་དག་པ་མ་ལགས་པས་བསྐུར་བས་དགེ་འདུན་གྱིས་བདག་ལ་ལྷུང་བཟེད་ཁ་དབུབ་པར་མཛད་དེ། བདག་ལྷུང་བཟེད་ཁ་དབུབ་པའི་དགེ་འདུན་ལས་ལྷུང་བཟེད་སླར་བཟློག་པར་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་ལྷུང་བཟེད་སླར་བཟློག་ཏུ་གསོལ། ཞེས་གསོལ་བ་ལན་གསུམ་བཏབ། དེའི་འོག་ཏུ་དགེ་སློང་གཅིག་གིས་གསོལ་བ་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཁྱིམ་པ་མིང་འདི་ཞེས་བགྱི་བ་མི་དགེ་བའི་གྲོགས་པོས་བསླུས་པ་འདི། ཚེ་དང་ལྡན་པ་མིང་འདི་ཞེས་བགྱི་བ་ལ་ཡང་དག་པ་མ་ལགས་པས་སྐུར་ཏེ། དགེ་འདུན་གྱིས་དེ་ལ་ལྷུང་བཟེད་ཁ་དབུབ་པར་མཛད་པ་ལས། མིང་འདི་ཞེས་བགྱི་བ་འདི་ལྷུང་བཟེད་ཁ་དབུབ་པ་དེ་དགེ་འདུན་ལས་སླར་བཟློག་པ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་མིང་འདི་ཞེས་བགྱི་བ་ལ་ལྷུང་བཟེད་སླར་བཟློག་པར་མཛད་དོ། །འདི་ནི་གསོལ་བའོ། །
བཞི་པ་བསླབ་པ་སྦྱིན་པའི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་བསླབ་པ་མ་ཕུལ་བར་མི་ཚངས་པར་སྤྱོད་པ་འཁྲིག་པའི་ཆོས་བསྟེན་ཀྱང་བཅབས་པའི་སེམས་གཅིག་ཙམ་གྱིས་ཀྱང་བཅབས་པར་མ་བགྱིས་ཏེ། བདག་དགེ་སློང་མིང་འདི་ཞེས་བགྱི་བ་ལ་ཇི་སྲིད་འཚོའི་བར་དུ་བསླབ་པ་གསོལ་ན་ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་དགེ་སློང་མིང་འདི་ཞེས་བགྱི་བ་ཇི་སྲིད་འཚོའི་བར་དུ་བསླབ་པ་སྩལ་དུ་གསོལ། ཞེས་ལན་གསུམ་དུ་བཟླས། དགེ་འདུན་བཙུན་པ་རྣམས་གསན་དུ་གསོལ །དགེ་སློང་མིང་འདི་ཞེས་བགྱི་བས་བསླབ་པ་མ་ཕུལ་བར་མི་ཚངས་པར་སྤྱོད་པ་འཁྲིག་པའི་ཆོས་བསྟེན་ཀྱང་བཅབས་པའི་སེམས་གཅིག་ཙམ་གྱིས་ཀྱང་བཅབས་པར་མི་བགྱིས་ཏེ། དགེ་སློང་མིང་འདི་ཞེས་བགྱི་བ་འདི་དགེ་འདུན་ལས་ཇི་སྲིད་འཚོའི་བར་དུ་བསླབ་པ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཇི་སྲིད་འཚོའི་བར་དུ་བསླབ་པ་སྩོལ་ཏོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་བསླབ་པ་མ་ཕུལ་བར་མི་ཚངས་པར་སྤྱོད་པ་འཁྲིག་པའི་ཆོས་བསྟེན་ཀྱང་བཅབས་པའི་སེམས་གཅིག་ཙམ་གྱིས་ཀྱང་བཅབས་པར་མ་བགྱིས་པས། དགེ་སློང་མིང་འདི་ཞེས་བགྱི་བ་འདི་དགེ་འདུན་ལས་ཇི་སྲིད་འཚོའི་བར་དུ་བསླབ་པ་གསོལ་ཏེ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཇི་སྲིད་འཚོའི་བར་དུ་བསླབ་པ་སྩོལ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་ལ་ཇི་སྲིད་འཚོའི་བར་དུ་བསླབ་པ་བསྩོལ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལན་གཉིས་ལན་གསུམ་དུ་བཟླས། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་ཇི་སྲིད་འཚོའི་བར་དུ་བསླབ་པ་སྩལ་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
གསུམ་པ་ས་གཞན་གནས་པའི་སྐབས་ནས་འབྱུང་བ་ལ་གསུམ། སྡོམ་ནི།
ཞེས་འབྱུང་བའི་དང་པོ་ལ། ངོ་བོ་ཉིད་འཚོལ་བའི་ལས་དང༌། དེ་ལ་བཟོད་པ་གསོལ་བའི་ལས་སོ། །དང་པོ་ནི།
ལྟུང་བ་བྱུང་ནི་བྱུང་ལ། གང་བྱུང་མ་ངེས་པའི་དགེ་སློང་ལ། ལྟུང་བའི་ངོ་བོ་ཉིད་འཚོལ་དུ་གཞུག་པའི་གསོལ་བ་གཉིས་ཀྱི་ཆོ་ག་ནི། དགེ་འདུན་བཙུན་པ་རྣམས་གསན་དུ་གསོལ། ཚེ་དང་ལྡན་པ་མིང་འདི་ཞེས་བགྱི་བ་འདི་དགེ་༼འདི་ནི་སོ་ཐར་གྱི་མདོ་ལས། ལྟུང་བ་སྡེ་དྲུག་དུ་བཞག་པའི་ལྷག་མ་དང་ལྟུང་བྱེད་དུ་གང་དུའང་མ་ངེས་པའི་སྡེ་ཚན་དུ་བཤད་པའི་ལྟུང་བ་དེ་ཉིད་ཡིན་ལ། དགེ་སློང་འཆར་ཀས་དབེན་པ་སྐྱབས་ཡོད་དུ་བུད་མེད་དང་ལྷན་ཅིག་གནས་པ་ལས་དགེ་བསྙེན་མ་ས་ག་ཡིད་ཆེས་པའི་ཚིག་སྟེ་བརྫུན་མི་སྨྲ་བའི་ཚིག་གིས་བཅོམ་ལྡན་འདས་ཀྱི་སྙན་དུ་དེ་ལྟར་གསོལ་བ་ན། བཀའ་སྩལ་པ། དེ་ལྟ་ན་དགེ་སློང་དེ་ལ་ལྷག་མ་དང་ལྟུང་བྱེད་གཉིས་ཀྱི་ངོ་བོ་འཚོལ་དུ་ཆུག་ཅིག །ཅེས་བརྗོད་པའི་བྱུང་བ་ངལ་བ་བརྟེན་པས་སྔགས་ཚིག་འདི་ལྟར་བྱུང་བའོ། །མཆན༽བསྙེན་མ་ཡིད་ཆེས་པའི་ཚིག་དང་ལྡན་པའི་ཚིག་གིས་འགྲོ་ཡང་མཆིས་ཀྱིས་མི་འཚལ། འགྲེང་ཡང་མི་འཚལ། འདུག་པ་ཡང་མི་འཚལ། ཉལ་བ་ཡང་མཆིས་ཀྱི་མི་འཚལ་ཏེ། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་ཚེ་དང་ལྡན་པ་མིང་འདི་ཞེས་བགྱི་བ་ལ། དགེ་བསྙེན་མ་ཡིད་ཆེས་པའི་ཚིག་དང་ལྡན་པའི་ཚིག་གིས་དེའི་ངོ་བོ་ཉིད་འཚོལ་དུ་གཞུག་པ་སྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་ཞེས་པ་ནས། ཉལ་ཡང་མཆིས་ཀྱིས་མི་འཚལ་ན། ཞེས་པའི་བར་གསོལ་བ་བཞིན་བྱས། དེའི་སླད་དུ། དགེ་འདུན་གྱིས་ཚེ་དང་ལྡན་པ་མིང་འདི་ཞེས་བགྱི་བ་ལ་དགེ་བསྙེན་མ་ཡིད་ཆེས་པའི་ཚིག་དང་ལྡན་པའི་ཚིག་གིས་དེའི་ངོ་བོ་ཉིད་འཚོལ་དུ་གཞུག་པ་སྩོལ་ན། ཚེ་དང་ལྡན་པ་གང་དག་མིང་འདི་ཞེས་བགྱི་བ་ལ་དགེ་བསྙེན་མ་ཡིད་ཆེས་པའི་ཚིག་དང་ལྡན་པའི་ཚིག་གིས་དེའི་ངོ་བོ་ཉིད་འཚོལ་དུ་གཞུག་པ་སྩོལ་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་དུ་བཟླས།
མཇུག་བསྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་ཚེ་དང་ལྡན་པ་མིང་འདི་ཞེས་བགྱི་བ་དགེ་བསྙེན་མ་ཡིད་ཆེས་པའི་ཚེ་དང་ལྡན་པའི་ཚིག་གིས། འགྲོ་བ་ཡང་མཆིས་ཀྱི་མི་འཚལ། འགྲེང་བ་ཡང་མཆིས་ཀྱི་མི་འཚལ། འདུག་པ་ཡང་མི་འཚལ། ཉལ་བ་ཡང་མཆིས་ཀྱི་མི་འཚལ་བ་ལ་དེའི་ངོ་བོ་ཉིད་འཚོལ་དུ་གཞུག་པ་སྩལ་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
གཉིས་པ་དེ་ལ་བཟོད་པ་གསོལ་བའི་ལས་ནི།
ངོ་བོ་ཉིད་འཚོལ་དུ་གཞུག་པ་དེས་བཟོད་པ་གསོལ་བ་ན་བཟོད་པ་བླང་བའི་གསོལ་བཞིའི་ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་དེའི་ངོ་བོ་ཉིད་འཚོལ་དུ་སྩལ་བ། སྐྲ་༼སྐྲ་འགྲེངས་བ་ནི་སྐྲ་གྱེན་དུ་འགྲེང་བ། སྐྲ་འཕྱར་བ་ནི་ཐད་ཀར་གཟེང་བ། སྤུ་སྙོལ་བ་ནི་བག་འཁུམ་པ། འབྱུང་བར་སྐྱོད་པ་ནི་དགེ་འདུན་དང་འགྲོ་ཆགས་སོགས་སྤྱོད་ལམ་མཐུན་པ། དེ་ཐམས་ཅད་ཀྱང་རྒྱ་སྤངས་པ་དང་གནོང་འཁུར་བའི་ཚུལ་ཡིན། མཆན།༽ འགྲེང་བར་གྱུར། སྐྲ་འཕྱར་བར་གྱུར་ཅིང༌། དགེ་འདུན་ལ་སྤུ་སྙོལ་བར་བགྱིད། འབྱུང་བར་སྐྱོད། མཚུངས་པར་ཉེ་བར་སྟོན་ལ། མཚམས་ཀྱི་ནང་དུ་མཆིས་བཟོད་པ་གསོལ་ཞིང་གཞི་གང་ལས་དམའ་དབབ་པའི་འཕྲིན་ལས་མཛད་པའི་གཞི་དེ་ལས་སླར་བཟློག་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་མིང་འདི་ཞེས་བགྱི་བ་དེའི་ངོ་བོ་ཉིད་འཚོལ་དུ་རྩལ་བ་ལ་བཟོད་པ་མཛད་དུ་གསོལ། ཞེས་གསོལ་བ་ལན་གསུམ་གདབ།
དེའི་འོག་ཏུ་དགེ་སློང་གཅིག་གིས་གསོལ་བ་བྱས་ཤིང་ལས་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་དེའི་ངོ་བོ་ཉིད་འཚོལ་དུ་སྩལ་བ་འདི་སྐྲ་འགྲེང་བར་གྱུར། སྐྲ་འཕྱར་བར་གྱུར་ཅིང༌། དགེ་འདུན་ལ་སྤུ་སྙོལ་བར་བགྱིད། འབྱུང་བར་བསྐྱདོ། མཚུངས་པ་ཉེ་བར་སྟོན་ལ། མཚམས་ཀྱི་ནང་དུ་མཆིས་ན། བཟོད་པ་གསོལ་ཞིང་གཞི་གང་ལས་དམའ་དབབ་པའི་ཕྲིན་ལས་མཛད་པའི་གཞི་དེ་ལས་སླར་བཟློག་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛདོ་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་དེའི་ངོ་བོ་ཉིད་འཚོལ་དུ་སྩལ་བ་ལ་བཟོད་པ་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་ཞེས་པ་ནས། གཞི་དེ་ལས་སླར་བཟློག་ན་ཞེས་པའི་བར་གསོལ་བ་བཞིན་བྱས་དེའི་སླད་དུ། དགེ་སློང་མིང་འདི་ཞེས་བགྱི་བ། དེའི་ངོ་བོ་ཉིད་འཚོལ་དུ་སྩལ་བ་ལ་བཟོད་པ་མཛད་ན། ཚེ་དང་ལྡན་པ་གང༌། དགེ་སློང་མིང་འདི་ཞེས་བགྱི་བ་དེའི་ངོ་བོ་ཉིད་འཚོལ་དུ་བསྩལ་བ་ལ་བཟོད་པ་མཛད་པར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་དུ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་དགེ་སློང་མིང་འདི་ཞེས་བགྱི་བ་དེའི་སླད་དུ། ངོ་བོ་ཉིད་འཚོལ་དུ་བསྩལ་བ་ལ་བཟོད་པ་མཛད་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གཉིས་པ་དུས་བརྗོད་པ་ནི།
སྤོ་མགུ་སྤྱོད་པ་རྣམས་ཀྱིས་དུས་འདས་པ་དང་འབྱུང་བ་བརྗོད་པའི་སྔགས་ཚིག་ནི། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་ལ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་ལ་ཟླ་ཕྱེད་བཅབས་པས། བདག་དགེ་སློང་མིང་འདི་ཞེས་བགྱི་བ། ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ་ཟླ་བ་ཕྱེད་བཅབས་པ་དེའི་སླད་དུ་ཟླ་ཕྱེད་སྤོ་བ་སྩལ་བས། ཞག་ཇི་སྙེད་ཅིག་ནི་བགྱིས་ལ། བགྱི་བ་ནི་ཞག་ཇི་སྙེད་ཅིག་མཆིས་ཏེ། འདུན་བཙུན་པ་རྣམས་ཀྱིས་བདག་སྤོ་བགྱི་བར་བཟུང་དུ་གསོལ། ཞེས་ལན་གསུམ་བཟླས།
མགུ་བ་སྤྱོད་པའི་དུས་བརྗོད་པ་ནི། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་ལ། ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་ལ། བདག་མིང་འདི་ཞེས་བགྱི་བ་ལ་ཆེ་གེ་མོ་ལས་བྱུང་བའི་དགེ་འདུན་ལྷག་མའི་ལྟུང་བ་བྱུང་བ་དེའི་སླད་དུ་དགེ་འདུན་ལས་ཞག་དྲུག་མགུ་བར་བགྱི་བ་གསོལ་ཏེ། དགེ་འདུན་གྱིས་བདག་དགེ་སློང་མིང་འདི་ཞེས་བགྱི་བ་ལ་ཆེ་གེ་མོ་ལས་བྱུང་བའི་ལྟུང་བ་བྱུང་བ་དེའི་སླད་དུ་ཞག་དྲུག་མགུ་བར་བགྱི་བ་སྩལ་བས། ཞག་ཇི་སྙེད་ཅིག་གི་བགྱིས་ལ། བགྱི་བ་ནི་ཞག་ཇི་སྙེད་གཅིག་མཆིས་ཏེ། དགེ་འདུན་བཙུན་པ་རྣམས་བདག་ལ་མགུ་བར་བགྱི་བ་སྤྱོད་པར་བཟུང་དུ་གསོལ། ཞེས་ལན་གསུམ་བཟླས། འདི་གཉིས་ནི་སྤོ་མགུ་ནམ་སྤྱོད་ཀྱིས་བར་ཉིན་རེ་བཞིན་བརྗོད་དགོས་ལ། དེ་མ་གྲུབ་ན། ཉི་མ་བཞི་བཞི་ཙམ་ལ་ལན་རེ་བརྗོད་དགོས་པ་ཡིན་ནོ། །
གསུམ་པ་གཏོང་ལེན་ལ་གཉིས། སྤོ་བ་གཏོང་ལེན་དང༌། མགུ་བ་གཏོང་ལེན་ནོ། །དང་པོ་༼སྤོ་བ་གཏོང་ལེན་༽ལ། གཏོང་ལེན་གཉིས་ལས། དང་པོ་༼གཏོང་༽ནི།
སྤོ་མགུ་སྤྱད་པའི་གནས་དེར། དགེ་སློང་འཐབ་ཀྲོལ་བྱེད་པ་འོང་བ་ཐོས་ནས། སྤོ་མགུ་གཏོང་བའི་སྔགས་ཚིག་ནི། དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བས་སྤོ་བ་བགྱིད་པས་དགེ་སློང་འཐབ་ཀྲོལ་བགྱིད་པ། མཚང་འབྲུ་བར་བགྱིད་པ། འཐབ་མོ་འགྱེད་པ། འགྱེད་པར་བགྱིད་པ། རྩོད་པར་བགྱིད་པ་དག་མཆིས་ཞེས་ཐོས་ཏེ། དེ་དག་གི་བདག་ལ་གཞི་འདི་གླེང་བར་འགྱུར། དྲན་པར་བགྱི་བར་འགྱུར་བས། བདག་གིས་ཚེ་དང་ལྡན་པ་དག་གིས་མདུན་དུ་སྤོ་བ་སླར་བཏང་བར་བགྱིའོ། །ཕྱིར་རྒོལ་བ་མི་མཛའ་བ་དེ་དག་སླར་མཆིས་ནས་ཡང་སྤོ་བ་བླང་བར་བགྱིའོ། །དགེ་འདུན་བཙུན་པ་རྣམས་ཀྱིས་བདག་རང་བཞིན་དུ་གནས་པར་བཟུང་དུ་གསོལ། ཞེས་ལན་གསུམ་བཟླས།
གཉིས་པ་སྤོ་བ་ལེན་པའི་སྔགས་ཚིག་ནི།
ཚེ་དང་ལྡན་པ་དགོངས་སུ་གསོལ། བདག་དགེ་སློང་སྤོ་བ་བགྱིད་པའི་དགྲ་བོ་དགེ་སློང་མཆིས་ཏེ། བདག་དགེ་སློང་མིང་འདི་ཞེས་བགྱི་བ་སྤོ་བ་སྤྱོད་པ་བག་ཡངས་སུ་བགྱིད་ཅིང་སླར་ཡང་ལེན་པར་བགྱིད་དོ། །ཡང་བླངས་ཏེ་སྤྱོད་པར་བགྱིད་ན་ཚེ་དང་ལྡན་པས་བདག་ངོ་ཚ་མ་མཆིས་པར་མི་བཟུང་དུ་གསོལ། ལན་གསུམ་བཟླས་ཤིང་ཐབས་ལེགས་བྱ།
གཉིས་པ་མགུ་བ་གཏོང་ལེན་ལ་གཉིས། དང་པོ་མགུ་བ་གཏོང་བའི་སྔགས་ཚིག་ནི།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་མགུ་བ་བགྱིད་པས་དགེ་སློང་འཐབ་ཀྲོལ་བགྱིད་པ། ཞེས་པ་ནས། དྲན་པར་བགྱིད་པར་འགྱུར་བས། ཞེས་པའི་བར། སྤོ་བ་གཏོང་བ་དང་འདྲ། བདག་གིས་ཚེ་དང་ལྡན་པ་དག་གིས་མདུན་དུ་མགུ་བར་བགྱི་བ་གཏང་བར་བགྱིའོ། །ཕྱིར་རྒོལ་བ་མི་མཛའ་བ་དེ་དག་སླར་མཆིས་ནས་མགུ་བར་བགྱི་བ་ཡང་བླང་བར་བགྱིའོ། །དགེ་འདུན་རྣམས་ཀྱི་བདག་རང་བཞིན་དུ་གནས་པར་བཟུང་དུ་གསོལ། ཞེས་ལན་གསུམ་བཟླས།
གཉིས་པ་མགུ་བ་བླང་བའི་སྔགས་ཚིག་ནི།
ཚེ་དང་ལྡན་པ་དགོངས་སུ་གསོལ། བདག་མགུ་བར་བགྱིས་པའི་དགྲ་བོ་དགེ་སློང་མཆིས་ཏེ། བདག་དགེ་སློང་མིང་འདི་ཞེས་བགྱི་བ་མགུ་བའི་སྤྱོད་པ་བག་ཡངས་སུ་བགྱིད་ཅིང་སླར་ཡང་ལེན་པར་བགྱིད་དོ། །ཡང་བླངས་ཏེ་སྤྱོད་པར་བགྱི་ན། ཚེ་དང་ལྡན་པས་བདག་ངོ་ཚ་མ་མཆིས་པར་མི་བཟུང་དུ་གསོལ། ཞེས་ལན་གསུམ་བཟླས་ཤིང་ཐབས་ལེགས་བྱ།
བཞི་པ་བསླབ་པ་ཡོངས་སྦྱངས་ཀྱི་སྐབས་ནས་འབྱུང་བ་ལ། གསོ་སྦྱོང་བཞག་པ་དང༌། དགག་དབྱེ་བཞག་པ་གཉིས་ལས། དང་པོ་གསོ་སྦྱོང་བཞག་པ་ནི།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་གླེངས་ཤིང་དྲན་པར་བགྱིས་ཀྱང་སྐབས་མི་འབྱེད། འབྱེད་དུ་མི་བཏུབ་སྟེ། འདི་དགེ་སློང་རྣམས་ཀྱིས་སྨྲ་བར་མི་བགྱིད་བ་ཉིད་དུ་རྣམ་པར་བཞག་ཅིང་མི་སྡམ་པར་བགྱིས་ཀྱང་སྐབས་མི་འབྱེད་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བའི་གསོ་སྦྱོང་བཞག་པར་བགྱིའོ། །འདི་ནི་གསོལ་བའོ། །
ལས་ནི་དགེ་འདུན་བཙུན་པ་ཞེས་པ་ནས། མི་འབྱེད་འབྱེད་དུ་མི་བཏུབ་ཞེས་པའི་བར་གསོལ་བ་བཞིན་བྱས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བའི་གསོ་སྦྱོང་བཞག་པར་བགྱི་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བའི་གསོ་སྦྱོང་བཞག་པར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིགཅེས་ལན་གསུམ་དུ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་དགེ་སློང་མིང་འདི་ཞེས་བགྱི་བའི་གསོ་སྦྱོང་བཞག་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གཉིས་པ་དགག་དབྱེ་བཞག་པ་ནི།
དགེ་འདུན་བཙུན་པ་རྣམས་གསན་དུ་གསོལ། ཞེས་པ་ནས། དགེ་འདུན་གྱིས་གནང་བར་མཛོད་ཅིག་གིས་བར་དུ་སྔ་མ་ཞིན་བྱས། དགེ་འདུན་གྱིས་དགེ་སློང་མིང་འདི་ཞེས་བགྱི་བའི་དགག་དབྱེ་བཞག་པར་བགྱིའོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་གླེངས་ཞིང་དྲན་པར་བགྱིས་ཀྱང་སྐབས་འབྱེད་དུ་མི་བཏུབ་སྟེ། འདི་དགེ་སློང་རྣམས་ཀྱིས་སྨྲས་པར་མི་བགྱིད་པ་ཉིད་དུ་རྣམ་པར་བཞག་ཅིང་མི་སྡམ་པར་བགྱིས་ཀྱང་སྐབས་མི་འབྱེད་དེ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བའི་དགག་དབྱེ་བཞག་པར་བགྱི་ན། ཚེ་དང་ལྡན་པ་གང་དག་མིང་འདི་ཞེས་བགྱི་བའི་དགག་དབྱེ་བཞག་པར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བའི་དགག་དབྱེ་བཞག་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
ལྔ་པ་ལས་དང་འཁོར་ལོ་བྱེ་བའི་སྐབས་ནས་འབྱུང་བ་ལ་གཉིས་ལས། དང་པོའི་གསུམ་སྡོམ་ནི།
བཟོད་པ་གསོལ་དང་མཐུན་པ་དང༌། །
གསོ་སྦྱོང་་་་་་་་༌།
ཞེས་བཤད་པ་ལྟར།
དང་པོ་བཟོད་པ་སྦྱིན་པའི་གསོལ་བཞིའི་ལས་ནི།
མཚམས་ནང་གཅིག་ཏུ་ཆོས་མ་ཡིན་པའི་ཕྱོགས་ཀྱིས་གསོ་སྦྱོང་ལ་སོགས་པའི་ལས་དང༌། ཆོས་ཕྱོགས་པའི་ལས་ཐ་དད་དུ་བྱས་ན་ལས་བྱེ་བ་ཞེས་བྱ་ཞིང༌། དེ་དག་གནས་ནས་དབྱུང་བར་བྱ་བ་ཡིན་ལ། དེ་དག་གི་བཟོད་པ་གསོལ་བ་ན་བཟོད་པ་བླང་བའི་གསོལ་བཞིའི་ཆོ་ག་ནི། དགེ་འདུན་བཙུན་པ་རྣམས་གསན་དུ་གསོལ། བདག་མིང་ཆེ་གེ་ཞེས་བྱ་བའི་དགེ་སློང་ནང་པར་སྔ་བ་ཞིག་ཏུ་མདོ་སྡེ་དང་འདུལ་བ་དང་མ་མོའི་ལུང་ལ་རྣམ་པར་རྟོག་ན་འདི་སྙམ་བགྱིད་དེ། གང་ལས་བདག་ཅག་ལ་འཐབ་པ་དང༌། མཚང་འབྲུ་བ་དང༌། རྩོད་པ་དང༌། འགྱེད་པ་བྱུང་བའི་གཞི་ནི་འདི་ལྟ་སྟེ། ལྟུང་བ་བྱུང་ངམ་མ་བྱུང་བ་དང༌། གནས་ནས་ཕྱུང་ངམ་མ་ཕྱུང་བ་ལགས་ན། བདག་ཅག་ལ་ལྟུང་བ་བྱུང་གི། ལྟུང་བ་མ་བྱུང་བ་མ་ལགས། གནས་ནས་ཕྱུང་བ་ལགས་ཀྱིས་གནས་ནས་མ་ཕྱུང་བ་མ་ལགས་ཏེ། གང་གནས་ནས་ཕྱུང་བ་ནི་ཆོས་དང་མཐུན་པའི་ལས་མ་འཁྲུགས་པ། གཞག་པར་མི་འོས་པས་བགྱིས་སོ་སྙམ་བགྱིད་ནས། བདག་ཡུལ་ཆེ་གེ་མོའི་དགེ་སློང་དང་བསྡུམས་བགྱི་ཞིང༌། མཐུན་པར་བགྱིའོ་སྙམ་ཏེ་བདག་ཡུལ་ཆེ་གེ་མོའི་དགེ་སློང༌། སྐྲ་འགྲེང་བར་འགྱུར། སྐྲ་འཕྱར་བར་གྱུར་ཅིང༌། དགེ་འདུན་ལ་སྤུ་སྙོལ་བར་བགྱིད། འབྱུང་བར་བསྐྱོད། མཚུངས་པ་ཉེ་བར་སྟོན་ལ། མཚམས་ཀྱི་ནང་དུ་མཆིས་ཏེ་བཟོད་པ་གསོལ་ཞིང་གཞི་གང་ལས་གནས་ནས་དབྱུང་བའི་ཕྲིན་ལས་མཛད་པའི་གཞི་དེ་ལས་སླར་བཟློག་པར་བགྱི་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་གནས་ནས་དབྱུང་བའི་ཕྲིན་ལས་མཛད་ལགས་པ་ལ་བཟོད་པ་མཛད་དུ་གསོལ། ཞེས་གནས་ནས་ཕྱུང་བའི་དགེ་སློང་དེས་དགེ་འདུན་ལ་གསོལ་བ་ལན་གསུམ་གདབ། དེ་ནས་དགེ་སློང་གཅིག་གིས་གསོལ་བ་བྱ་ཞིང་ལས་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། ཡུལ་ཆེ་གེའི་དགེ་སློང་གནས་ནས་ཕྱུང་བའི་ཕྲིན་ལས་མཛད་པ་ནི། སྐྲ་འགྲེང་བར་འགྱུར། སྐྲ་འཕྱར་བར་གྱུར་ཅིང༌། དགེ་འདུན་ལ་སྤུ་སྙོལ་བར་བགྱིད། འབྱུང་བར་སྐྱོད། མཚུངས་པ་ཉེ་བར་སྟོན་ལ་མཚམས་ཀྱིས་ནང་དུ་མཆིས་ཏེ་བཟོད་པ་གསོལ་ཞིང་གཞི་གང་ལས་གནས་ནས་དབྱུང་བའི་ཕྲིན་ལས་མཛད་པའི་གཞི་དེ་ལས་སླར་བཟློག་པར་བགྱི་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་ཡུལ་ཆེ་གེ་མོའི་དགེ་སློང་གནས་ནས་དབྱུང་བའི་འཕྲིན་ལས་མཛད་ལགས་པ་ལ་བཟོད་པ་མཛད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་ཞེས་པ་ནས། སླར་བཟློག་པར་བགྱི་ན་ཞེས་པའི་བར་གསོལ་བ་བཞིན་བྱས། དེའི་སླད་དུ། དགེ་འདུན་གྱིས་ཡུལ་ཆེ་གེའི་དགེ་སློང་གནས་ནས་དབྱུང་བའི་ཕྲིན་ལས་མཛད་ལགས་པ་ལ་བཟོད་པ་མཛད་ན། ཚེ་དང་ལྡན་པ་གང་དག་ཡུལ་ཆེ་གེ་དགེ་སློང་གནས་ནས་དབྱུང་བའི་འཕྲིན་ལས་མཛད་ལགས་པ་ལ་བཟོད་པ་མཛད་པར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་ཡུལ་ཆེ་གེ་མོ་དགེ་སློང་གནས་ནས་དབྱུང་བའི་ཕྲིན་ལས་ལགས་པ་ལ་བཟོད་པ་མཛད་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གཉིས་པ་མཐུན་པ་སྦྱིན་པ་ནི།
གནས་ནས་ཕྱུང་བའི་དགེ་སློང་ལ་བཟོད་པ་སྦྱིན་པའི་འོག་ཏུ་ཕྱོགས་གཉིས་ཀའི་དགེ་འདུན་གསོལ་བཞིའི་སྒོ་ནས་མཐུན་པ་སྦྱིན་དགོས་པས། མཐུན་པ་སྦྱིན་པའི་གསོལ་བཞིའི་ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། བདག་ཡུལ་ཆེ་གེའི་དགེ་སློང་ལ་དགེ་འདུན་གྱིས་གནས་ནས་དབྱུང་བའི་ཕྲིན་ལས་མཛད་ལགས་པས་བདག་དགེ་འདུན་གྱིས་གན་དུ་མཆིས་ཏེ། བཟོད་པ་གསོལ་ནས་དགེ་འདུན་གྱིས་བདག་ལ་བཟོད་པ་མཛད་ལགས་ཏེ། བདག་ཡུལ་ཆེ་གེའི་དགེ་སློང་བཟོད་པའི་ཕྲིན་ལས་མཛད་ལགས་པ་འཁོར་དང་བཅས་པ་མཐུན་པ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། ཡུལ་ཆེ་གེའི་དགེ་སློང་བཟོད་པའི་འཕྲིན་ལས་མཛད་ལགས་པ་འཁོར་དང་བཅས་པ་ལ་མཐུན་པ་སྩལ་དུ་གསོལ། ཞེས་གསོལ་བ་ལན་གསུམ་དུ་བཏབ། དེ་ནས་དགེ་སློང་གཅིག་གིས་གསོལ་བ་བྱ་ཞིང་ལས་བྱ་སྟེ། འདི་ལྟར། དགེ་འདུན་བཙུན་པ་རྣམས་གསན་དུ་གསོལ། ཡུལ་ཆེ་གེའི་དགེ་སློང་འདི་ལ་དགེ་འདུན་གྱིས་གནས་ནས་དབྱུང་བའི་འཕྲིན་ལས་མཛད་ལགས་པས། འདི་དགེ་འདུན་གྱིས་གན་དུ་མཆིས་ཏེ་བཟོད་པ་གསོལ་ནས་དགེ་འདུན་གྱིས་འདི་ལ་བཟོད་པའི་ཕྲིན་ལས་མཛད་ལགས་ཏེ། བཟོད་པའི་ཕྲིན་ལས་མཛད་ལགས་འཁོར་དང་བཅས་པ་འདི་དགེ་འདུན་གྱིས་གན་དུ་མཆིས་ནས་མཐུན་པ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་ཡུལ་ཆེ་གེའི་དགེ་སློང་བཟོད་པའི་ཕྲིན་ལས་མཛད་ལགས་པ་འཁོར་དང་བཅས་པ་འདི་ལ་མཐུན་པ་སྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་ཞེས་པ་ནས། འཁོར་དང་བཅས་པ་འདི་ལ་མཐུན་པ་གསོལ་ན་ཞེས་པའི་བར་གསོལ་བ་བཞིན་བྱས། དེའི་སླད་དུ་དགེ་འདུན་གྱིས་ཡུལ་ཆེ་གེའི་དགེ་སློང་བཟོད་པའི་འཕྲིན་ལས་མཛད་ལགས་པ་འཁོར་དང་བཅས་པ་འདི་ལ་མཐུན་པ་སྩོལ་ན། ཚེ་དང་ལྡན་པ་གང་དག་ཡུལ་ཆེ་གེའི་དགེ་སློང་བཟོད་པའི་ཕྲིན་ལས་མཛད་ལགས་པ། འཁོར་དང་བཅས་པ་འདི་ལ་མཐུན་པ་སྩལ་བར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་དུ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་ཡུལ་ཆེ་གེའི་དགེ་སློང་བཟོད་པའི་ཕྲིན་ལས་མཛད་ལགས་པ་འཁོར་དང་བཅས་པ་ལ་མཐུན་པ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གསུམ་པ་མཐུན་པའི་གསོ་སྦྱོང་སྦྱིན་པའི་གསོལ་བཞིའི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། བདག་ཡུལ་ཆེ་གེའི་དགེ་སློང་དགེ་འདུན་གྱིས་གནས་ནས་ཕྱུང་བའི་འཕྲིན་ལས་མཛད་ལགས་པས། བདག་དགེ་འདུན་གྱིས་གན་དུ་མཆིས་ཏེ་བཟོད་པ་གསོལ་ན། དགེ་འདུན་བདག་ལ་བཟོད་པའི་འཕྲིན་ལས་མཛད་ལགས་ཏེ། བདག་བཟོད་པའི་ཕྲིན་ལས་མཛད་ལགས་པ། འཁོར་དང་བཅས་པ་དགེ་འདུན་གྱིས་གན་དུ་མཆི་ནས་མཐུན་པ་གསོལ་ཏེ། དགེ་འདུན་གྱིས་བདག་འཁོར་དང་བཅས་པ་ལ་མཐུན་པ་སྩལ་ལགས་པས། བདག་ཡུལ་ཆེ་གེའི་དགེ་སློང་འཁོར་དང་བཅས་པ་མཐུན་པའི་གསོ་སྦྱོང་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་ཡུལ་ཆེ་གེའི་དགེ་སློང་མཐུན་པ་སྩལ་བ་ལ་མཐུན་པའི་གསོ་སྦྱོང་སྩལ་དུ་གསོལ། ཞེས་གསོལ་བ་ལན་གསུམ་བཏབ། གསོལ་བ་དང་བརྗོད་པ་ནི་སྔར་མཐུན་པ་སྦྱིན་པའི་གསོལ་གཞིའི་འདོན་པ་རྣམས་དང་འདྲ་བ་ལ་མཐུན་པའི་གསོ་སྦྱོང་རྩོལ་ཏོ་ཞེས་འདོན་པ་བསྒྱུར་ཏོ། །མཐུན་པའི་གསོ་སྦྱོང་ཟིན་པའི་འོག་ཏུ་གནས་ནས་འབྱིན་པོ་དང་གནས་ནས་ཕྱུང་བའི་དགེ་འདུན་གཉིས་ཀ་ཕྱོགས་གཅིག་ཏུ་མཐུན་པའི་གསོ་སྦྱོང་ཀྱང་བྱའོ། །
གཉིས་པ་འཁོར་བྱེ་བའི་སྡོམ་ནི།
ཞེས་བཤད་པ་ལྟར། དང་པོ་ལྷས་བྱིན་གྱིས་སྟོན་པ་དང་འཁོར་བྱེ་བའི་ཚེ་ལྷས་བྱིན་གྱིས་ཕྱོགས་བྱེད་པའི་ཚུལ་ཤིང་ལེན་དུ་འཇུག་པའི་གསོལ་བའི་ལས་ཤིག་ཡོད་པ་དེ་ལས་བརྒྱར་ཆད་པ་འདྲ།
གཉིས་པ་ཚུལ་ཤིང་ལེན་པའི་སྔགས་ཚིག་དངོས་ནི།
ལྷས་བྱིན་གྱིས་སྟོན་པ་དང་དགེ་འདུན་འབྱེད་པའི་ལས་ཡིན་པས་འདིར་མ་བཀོད།
གཉིས་པ་ལྟུང་བའི་རྒྱུ་རྩོད་པ་ཕྱིར་བཅོས་པའི་གཞི་ལ། རྩོད་པའི་རྒྱུ། རྩོད་པའི་ངོ་བོ། གང་ལ་རྩོད་པའི་གཞི། རྩོད་པའི་དབྱེ་བ༌། རྩོད་པ་ཞི་བྱེད་ཀྱི་ཐབས། རྩོད་པ་ཞི་བའི་ཕན་ཡོན་དང༌། མ་ཞི་བའི་ཉེས་དམིགས་དང་དྲུག་ལས། དང་པོ་ནི།
ཆགས་སྡང་དང་རྨོངས་པ་བདག་འཛིན་ལ་སོགས་པ་ཡིན་ཏེ། དེ་དག་ལ་བརྟེན་ནས་འཐབ་པ་དང༌། ཚིག་རྩུབ་སྨྲ་བ་ལ་སོགས་པ་འབྱུང་བའི་ཕྱིར། ཁྱད་པར་དུ་ཡང་ཚོར་བ་དང་འདུ་ཤེས་གཉིས་ནི་ཁྱིམ་པ་དང་རབ་ཏུ་བྱུང་བ་གཉིས་ཀྱིས་རྩོད་པའི་རྩ་བ་ཡིན་ཏེ། ཁྱིམ་པ་རྣམས་ནི་ཕོ་མོ་ཕན་ཚུན་གཟུགས་ལ་རྩོད་ཅིང༌། དེ་ཡང་ཚོར་བ་འདོད་པས་ཡིན་ལ། རབ་ཏུ་བྱུང་བ་རྣམས་ནི་ལྟ་བ་དང་གྲུབ་པའི་མཐའ་ལ་རྩོད་ཅིང༌། དེ་གཉིས་ཀྱིས་རྩ་བ་ནི་འདུ་ཤེས་ཕྱིན་ཅི་ལོག་ཡིན་པའི་ཕྱིར་ཏེ། མཛོད་ལས།
རྩོད་པའི་རྩ་བར་གྱུར་པ་དང༌། །
འཁོར་བའི་རྒྱུ་ཕྱིར་རིམ་རྒྱུའི་ཕྱིར། །
སེམས་བྱུང་རྣམ་ལས་ཚོར་བ་དང༌། །
འདུ་ཤེས་ལོགས་ཤིག་ཕུང་པོར་བཞག །
ཅེས་གསུངས་པའི་ཕྱིར། དེ་དག་གི་རྩ་བ་ཡང་འཇིག་ཚོགསལ་ལྟ་བ་ཡིན་ཏེ། རྣམ་འགྲེལ་ལས།
ཉེས་པ་རྣམ་པ་ཐམས་ཅད་དག །
འཇིག་ཚོགས་ལྟ་བས་སྐྱེས་པ་ཡིན། །
ཞེས་བཤད་པའི་ཕྱིར། གཉིས་པ་ངོ་བོ་ནི། གཞན་གྱིས་མི་མཐུན་པའི་ཚིག་སྨྲ་བ་ལ་སེམས་གཞོལ་བར་བྱེད་པའི་ཁོན་འཛིན་ཡིན་ལ། དེས་ཀུན་ནས་བླངས་པའི་ལུས་ཀྱིས་འཐབ་པ་དང་ངག་ཚིག་རྩུབ་པ་ལ་སོགས་པ་ལ་རྩོད་པར་བཤད་པ་ནི་རྩོད་པའི་འབྲས་བུ་ལ་རྩོད་པའི་མིང་གིས་བཏགས་པ་ཡིན་ནོ། །
གསུམ་པ་ལ། ཆོས་དང༌། ཟང་ཟིང་གཉིས་སུ་ཡོད་པ་དེ།
སྔོན་གྱིས་དུས་སུ་ཡངས་པ་ཅན་དང་ཀཽ་ཤམྦི་བའི་དགེ་སློང་རྣམས་ནི་གདུག་པ་ཕ་རོལ་གནོན་པ། སྡེ་སྣོད་གསུམ་འཛིན་པ། ཕྱོགས་དང་འཁོར་མང་བ་ཡིན་ལ། དེའི་ཚེ་ཡངས་པ་ཅན་པའི་དགེ་སློང་རྣམས་ཀཽ་ཤམྦིར་ཕྱིན་ནས་སྡེ་སྣོད་ཀྱི་དོན་གཏན་ལ་འབེབ་པར་བྱེད་དེ། མདོ་སྡེ་འདི་ནི་འདི་ལྟར་དུ་འདོན་གྱིས། འདིའི་དོན་ནི་འདིའོ། །ཞེས་ཟེར། གཅིག་པོས་ན་རེ། དེ་སྐད་དུ་འདོན་པར་མི་བྱ་ཡིས། ཁོ་བོའི་འདི་རིགས་ཀྱིས་ཁྱོད་ཀྱིས་དེ་མི་རིགས་སོ་ཞེས་རྩོད་ཅིང་ཡངས་པ་ཅན་པ་ལ་ཀཽ་ཤམྦི་བ་རྣམས་ཀྱིས་ལྟུང་བ་མ་མཐོང་བ་ལ་གནས་ནས་འབྱིན་པའི་ལས་བྱས། བཅོམ་ལྡན་འདས་ཀྱིས་ཁྱེད་རྣམས་མཐུན་པར་གྱིས་ཤིག་གསུངས་པ་ལ། ཀཽ་ཤམྦི་བ་རྣམས་ནི། འདི་དག་གིས་བདག་ཅག་ལ་ཚིག་ངན་སྨྲས་ན་ཇི་ལྟར་བཟོད་ཟེར། དེ་ནས་སྟོན་པ་ཐུགས་མ་དགྱེས་ཏེ། ནམ་མཁའ་ནས་མཉན་ཡོད་དུ་གཤེགས། དེ་ནས་དགེ་འདུན་དེ་དག་སྔ་དྲོ་བསོད་སྙོམས་ལ་འགྲོ་ཞིང་ཕྱི་དྲོ་སྒོ་བཅད་དེ་འཐབ་པའི་ཚུལ་དེ་ལྟ་བུས་ལོ་བཅུ་གཉིས་ཀྱི་བར་དུ་འཐབ་པ་དང༌།
ཡང་བུ་མོ་མུ་ཏིག་ཅན་གྱིས་མུ་ཏིག་བྲེ་གསུམ་བསྐུར་ཏེ། ཆ་གཅིག་སངས་རྒྱས་ལ། ཆ་གཅིག་ཆོས་ལ། ཆ་གཅིག་དགེ་འདུན་ལ་ཕུལ་ཅགི་ཅེས་བསྐུར་བའི་ཚེ། སངས་རྒྱས་ཀྱིས། ཆོས་ཀྱི་རྙེད་པ་ནི་ཆོས་སྨྲ་བ་རྣམས་དབང་ངོ༌། །ཞེས་གསུངས་པ་ན། མདོ་སྡེ་འཛིན་པ་རྣམས་ན་རེ། བདག་ཅག་སངས་རྒྱས་ཀྱིས་མདོ་སྡེ་མཐའ་དག་འཛིན་པ་ཡིན་པས་རྙེད་པ་དེ་ངེད་དབང་ཟེར། དེ་བཞིན་དུ་འདུལ་བ་འཛིན་པ་རྣམས་ན་རེ། ངེད་རྣམས་སངས་རྒྱས་ཀྱིས་ནང་གི་མཛོད་འཛིན་པ་ཡིན་པས་ངེད་དབང་ཟེར་བ་དང༌། མངོན་པ་འཛིན་པ་རྣམས་ན་རེ། ངེད་རྣམས་མདོ་སྡེ་དང་འདུལ་བའི་རང་སྤྱིའི་མཚན་ཉིད་བསྟན་ལ་འབེབས་པར་བྱེད་པ་ཡིན་པས་རྙེད་པ་དེ་ངེད་དབང་བ་ཡིན་ཟེར་ནས་ཕན་ཚུན་འཐབ་པ་དང་རྩོད་པ་དང་འགྱེད་པ་ལ་སོགས་པ་འབྱུང་བའི་ཕྱིར་རོ། །
བཞི་པ་དབྱེ་བ་ལ།
བདག་ཡོད་མེད་རྩོད་པ་ལྟ་བུ། དངོས་པོའི་དེ་བཞིན་ཉིད་ལ་ལོག་པར་སྒྲུབ་པ། འགྱེད་ཕྱིར་གྱིས་རྩོད་པ་དང༌། ལྟུང་བ་འབྱིན་པ་པོ་དེ་དགེ་སློང་རང་བཞིན་དུ་གནས་པས་གདམས་ངག་དང༌། གསོ་སྦྱོང་དགག་དབྱེ་སོགས་ལ་སྤོང་བར་བྱེད་པ། མི་གདམས་ཕྱིར་རྩོད་པ་དང༌། ལྟུང་བ་གླེང་བྱ་དང༌། གླེང་བྱེད་རྩོད་པ། ལྟུང་ཕྱིར་གྱིས་རྩོད་པ་དང༌། དགེ་འདུན་གྱི་ལས་ལ་མཐུན་པ་མི་སྟེར་བའམ་ཕྱིར་བཟློག་བྱེད་པ་བྱ་བ་ལས་ཀྱིས་རྩོད་པ་དང་བཞིར་ཡོད་དེ། མདོ་རྩ་བ་ལས། འཁྲུག་ལོང་གི་རྒྱུ་བཞིའོ། །དངོས་པོའི་དེ་བཞིན་ཉིད་ལ་ལོག་པར་སྒྲུབ་པ་དང༌། སྤོང་བ་དང་ལྟུང་བ་དང༌། བཅས་པ་དང༌། བྱ་བ་ལས་ཀྱི་ཕྱིར་མཐུན་པ་མི་སྦྱིན་པའོ། །ཞེས་གསུངས།
ལྔ་པ་ཞི་བྱེད་ལ་གཉིས། མདོ་རྩ་བ་ནས་འབྱུང་བའི་ཞི་བྱེད་དང༌། སོ་ཐར་མདོ་ནས་འབྱུང་བའི་ཞི་བྱེད་དོ། །དང་པོ་༼མདོ་རྩ་བ་ནས་འབྱུང་བའི་ཞི་བྱེད་༽ལ་གཉིས། གོ་དོན་དང༌། ཆོ་ག་དངོས་སོ། །དང་པོ་༼གོ་དོན་༽ལ། ཞི་བྱེད་གཅིག་རྩོད་པ་ཐམས་ཅད་ཀྱིས་ཞི་བྱེད་དུ་གྱུར་པ་དང༌། རྩོད་པ་གཅིག་ལ་ཞི་བྱེད་ཐམས་ཅད་ཞི་བྱེད་དུ་གྱུར་བ་དང༌། རྩོད་པ་བཞི་སོ་སོའི་ཞི་བྱེད་དང་གསུམ་ལས། དང་པོ་༼ཞི་བྱེད་གཅིག་རྩོད་པ་ཐམས་ཅད་ཀྱིས་ཞི་བྱེད་དུ་གྱུར་པ་༽ནི།
རྩོད་པ་འགྱེད་པ་པོའི་གང་ཟག་ཚེའི་དུས་བྱས་པའམ། བསྙེན་པར་རྫོགས་པ་ལས་ཉམས་པའམ། ཡུལ་ཐག་རིང་པོར་འཆུག་པ་ན་རྩོད་པ་ཐམས་ཅད་ཞི་བར་འགྱུར་ཏེ། མདོར། སྲོག་གམ་བསྙེན་པར་རྫོགས་པ་ལས་ཉམས་ན་ཉེ་བར་ཞི་བ་ཉིད་ཡིན་ནོ། །ཞེས་དང༌། གཞན་དུ་སོང་ངམ་ནད་ཀྱིས་རྣམ་པ་ཡུན་རིང་པོས་བཏབ་ན་ཡང་ངོ་། །ཞེས་གསུངས་པའི་ཕྱིར།
གཉིས་པ་༼རྩོད་པ་གཅིག་ལ་ཞི་བྱེད་ཐམས་ཅད་ཞི་བྱེད་དུ་གྱུར་བ་༽ནི།
ཞི་བྱེད་ཐམས་ཅད་ཀྱང་བྱ་བ་ལས་ཀྱི་ཕྱིར་རྩོད་པ་ཞི་བྱེད་ཡིན་ཏེ་མདོར། ཞི་བ་ཐམས་ཅད་ནི་བྱ་བའི་ཕྱིར་རྩོད་པ་ལ་འཇུག་གོ །ཞེས་གསུངས་པའི་ཕྱིར།
གསུམ་པ་༼རྩོད་པ་བཞི་སོ་སོའི་ཞི་བྱེད་༽ལ། ཞི་བྱེད་བཞི་ཡོད་པ་ལས། དང་པོ་འགྱེད་ཕྱིར་གྱི་རྩོད་པ་ཞི་བྱེད་ལ། མངོན་སུམ་གྱིས་ཞི་བྱེད་དང༌། གང་མང་གི་ཞི་བྱེད་གཉིས་ལས། དང་པོ་ལ་མངོན་སུམ་བརྒྱད་ཡོད་པས། དེའི་སྡོམ་ནི།
རྒོལ་དང་གཟུ་དང་དགེ་འདུན་གཞི་པོ་དང༌། །
གསལ་བ་དང་ནི་གསལ་བའི་གསལ་བ་དང༌། །
དགེ་འདུན་གཞན་དང་སྡེ་སྣོད་འཛིན་པ་དང༌། །
གནས་བརྟན་མཐུ་དང་ལྡན་པའི་མངོན་སུམ་མོ། །
ཞེས་སྔ་རབས་པས་སྡོམས་སུ་བྱས་པའི་དང་པོ་རྒོལ་བའི་མངོན་སུམ་ནི། རྒོལ་ཕྱིར་རྒོལ་གཉིས་བློའི་ཁྱད་པར་གྱིས་ཕན་ཚུན་གཅིག་གིས་ཚར་བཅད་པའམ་དག་པ་སྦྱིན་པའི་སྒོ་ནས་བདག་ཡོད་པའམ་བདག་མེད་པ་ལྟ་བུའི་རྟོག་པ་ཕྱོགས་གཅིག་ཏུ་གྱུར་པ་ལྟ་བུ་སྟེ། ཇི་སྐད་དུ། རྒྱུ་དང་པོ་ལས་བྱུང་བ་ནི་རྒྱུད་གཅིག་ཏུ་བྱས་པ་ཉེ་བར་ཞི་བའོ། །ཞེས་གསུངས་པའི་ཕྱིར།
གཉིས་པ་གཟུ་བོའི་མངོན་སུམ་ནི།
རྒོལ་བ་གཉིས་རང་གིས་ཞི་བར་མ་ནུས་ན་ཕྱོགས་གཉིས་སུ་མ་ལྷུང་ཞིང་ཆོས་དང་ཟང་ཟིང་གི་ལོངས་སྤྱོད་གཞན་ལ་རག་མ་ལས་པའི་ཆོས་༼ལུང་ལས། ཉི་ཤུ་རྩ་གཉིས་གང་ཞེ་ན། ཅི་ཚེ་དང་ལྡན་པ་དེ་ཚུལ་ཁྲིམས་དང་ལྡན་ཞིང་དང་པོ་ནས་ཕུན་གསུམ་ཚོགས་པ་དང༌། ངོ་ཚ་ཁྲེལ་ཞིང་འགྱོད་པ་དང་ལྡན་པ་བསྡམས་པ་དང༌། བསླབ་པ་འདོད་པ་དང༌། འདུལ་བ་ཤིན་ཏུ་རྣམ་པར་ངེས་ཤིང་ཐོས་པས་བསགས་པ་དང༌། ལུང་ཐོན་པ་དང༌། རྩོད་པ་ལ་མཁས་པ་དང༌། རྩོད་པ་ཀུན་ཏུ་སློང་བ་ལ་མཁས་པ་དང༌། རྩོད་པའི་བྱེ་བྲག་ལ་མཁས་པ་དང༌། རྩོད་པ་འོགག་པ་ལ་མཁས་པ་དང༌། རྩོད་པ་དགག་ནས་ཕྱིས་མི་འབྱུང་བ་ལ་མཁས་པ་དང༌། བསྟན་བཅོས་ལ་མཁས་པ་དང༌། གཞི་ལྷག་པར་སྤྱོད་ཅིང༌། མཁས་ཤིང་ཉེས་ཚོམ་མེད་པར་སྨྲ་བ་དང༌། ཉེས་ཚོམ་བྱེད་དུ་མི་གཞུག་པ་དང༌། ལུས་དང་ངག་གི་མི་འཇུག་པ་དང༌། སྨྲ་བར་བྱེད་ཅིང་སྨྲ་བ་བརྡ་ཕྲོད་པར་བྱེད་པ་དང༌། གོ་བར་བྱེད་ཅིང་གོ་བར་བརྡ་ཕྲོད་པར་བྱེད་པ་དང༌། རྣམ་པར་རིགས་པར་བྱེད་ཅིང༌། རྣམ་པ་རིགས་པར་བྱེད་པ་བརྡ་ཕྲད་པར་བྱེད་པ་དང༌། ངེས་པར་རྟོག་པར་བྱེད་ཅིང༌། ངེས་པར་བཏགས་པར་བརྡ་ཕྲད་པར་བྱེད་པ་དང༌། འདུན་པས་འགྲོ་བ་མ་ཡིན་པ་དང༌། ཞེ་སྡང་གི་འགྲོ་བ་མ་ཡིན་པ་དང༌། གཏི་མུག་གི་འགྲོ་བ་མ་ཡིན་པ་དང༌། འཇིག་པས་འགྲོ་བ་མ་ཡིན་པ་དང༌། ཞེས་གསུངས་སོ། །མཆན།༽ཉི་ཤུ་རྩ་གཉིས་དང་ལྡན་པའི་གཟུ་བོ་ཞིག་དགེ་འདུན་གྱིས་བསྐོས་ཏེ་ཞི་བར་བྱེད་པ་ཡིན་ཏེ། མདོར། འགྱེད་པ་གཉིས་རང་གི་མི་ནུས་ན་ཚོགས་པར་དབྱུང་བ་དག་གིས་ལེགས་པར་བསྒྲུབ་བོ། །ཞེས་དང༌། དེ་དག་དགེ་འདུན་གྱིས་བརྟན་དུ་བསྐོའོ། །ཞེས་གསུངས་པའི་ཕྱིར།
གསུམ་པ་དགེ་འདུན་གཞིའི་མངོན་སུམ་ནི།
གཟུ་བོའི་མངོན་སུམ་གྱིས་རྩོད་པ་དེ་ཞི་བར་མ་ནུས་ན་རྩོད་པ་དེ་དགེ་འདུན་གཞི་པོ་ལ་གཏད་ནས་དེས་ཞི་བར་བྱེད་པ་ཡིན་ཏེ། མདོར། དེ་དག་གིས་ཉེ་བར་མ་ཞི་ན་དགེ་འདུན་ལ་དབུལ་ཞེས་གསུངས་པའི་ཕྱིར། དགེ་འདུན་དེ་དག་ནི་རྩོད་པ་དེའི་ཐོག་མཐའ་བར་གསུམ་གྱིས་རྒྱུས་ཤེས་པ་གཟུ་བ་བསྐོ་བར་བྱེད་པ་དག་ཡིན་ནོ། །
བཞི་པ་གསལ་བའི་མངོན་སུམ་ནི།
དགེ་འདུན་གཞི་པོས་ཞི་བར་མ་ནུས་ན། ཆོས་ཉི་ཤུ་རྩ་གཉིས་དང་ལྡན་པའི་གསལ་བའི་དགེ་སློང་བཞི་ཡན་ཆད་བསྐོས་ནས་དེས་ཞི་བར་བྱེད་པའི་པ་ཡིན་ཏེ། མདོར། དེས་མ་ནུས་ན་གསལ་བ་དག་བསྐོའོ། །ཞེས་གསུངས་པའི་ཕྱིར།
ལྔ་པ་གསལ་བའི་གསལ་བ་མངོན་གསུམ་ནི།
གསལ་བས་ཞི་བར་མ་ནུས་ན་དེ་དག་ལས་ཡོན་ཏན་ཆེས་ལྷག་པའི་གསལ་བའི་གསལ་བ་དག་བསྐོས་ནས་དེས་ཞི་བར་བྱེད་པ་ཡིན་སྟེ། མདོར། སྡེ་ཚན་དེས་མ་ནུས་ན་རང་གིས་གསལ་བ་དག་བསྐོ་བ་ཉིད་དོ། །ཞེས་གསུངས་པའི་ཕྱིར།
དྲུག་པ་དགེ་འདུན་གཞན་གྱིས་མངོན་སུམ་ནི།
དེ་དག་གིས་ཞི་བར་མ་ནུས་ཤིང༌། ཞི་བྱེད་གཞན་མི་བསྐོ་ན་རྩོད་པ་དེ། གསལ་བའི་གསལ་བས་གསལ་བ་ལ་གཏད་པས་དགེ་འདུན་གཞི་པོ་ལ་གཏད། དགེ་འདུན་གཞི་པོས་རྩོད་པ་སྦེད་པ་པོ་བསྐོས་ནས། དེས་གནས་བརྟན་དང་བཅས་སོ་སོར་བ་དང་བཅས་པའི་དགེ་འདུན་གཞན་ལ་ཟླ་བ་གསུམ་གྱི་བར་དུ་གཏད་པར་བྱ་བ་ཡིན་ཏེ། ཇི་སྐད་དུ། མི་ནུས་ཤིང་གཞན་མི་བྱེད་ན་གང་ལ་བླངས་པ་དེ་ལ་དབུལ་ལོ། །ཕྱིར་འོངས་ན་དགེ་འདུན་གྱིས་རྩོད་པ་སྦེད་པ་པོ་བསྐོའོ། །དེས་གནས་བརྟན་དང་བཅས་པ་སོ་སོར་བ་དང་བཅས་པའི་དགེ་འདུན་ལ་དབུལ་ལོ། །ཞེས་དང༌། དུས་ཟླ་བ་གསུམ་དུ་དབུལ་ལོ། །ཞེས་གསུངས་པའི་ཕྱིར།
བདུན་པ་སྡེ་སྣོད་འཛིན་པའི་མངོན་སུམ་ནི།
དགེ་འདུན་གཞན་གཞི་པོས་ཞི་བར་མ་ནུས་ན་རྩོད་པ་སྦེད་པ་པོ་ལ་གཏད། དེས་སྡེ་སྣོད་འཛིན་པ་ཆེན་པོ་ལ་ཟླ་བ་དྲུག་ཏུ་གཏད་ནས་དེས་ཞི་བར་བྱེད་པ་ཡིན་ཏེ། ཇི་སྐད་དུ། དེས་ཕྱིར་ཕུལ་ན་མདོ་སྡེ་དང་འདུལ་བ་དང་མ་མོ་འཛིན་པ་དག་ལའོ། །ཟླ་བ་དྲུག་ཏུའོ། །ཞེས་གསུངས་པའི་ཕྱིར།
བརྒྱད་པ་གནས་བརྟན་མཐུ་ལྡན་གྱིས་མངོན་སུམ་ནི།
སྡེ་སྣོད་འཛིན་པའི་མངོན་སུམ་གྱིས་ཞི་བར་མི་ནུས་ན། དེས་རྩོད་པ་སྦེད་པ་པོ་ལ་གཏད། དེས་གནས་བརྟན་མཐུ་དང་ལྡན་པ་ལ་དུས་ཐུག་པ་མེད་པར་གཏད་ནས་དེས་རྩོད་པ་ཞི་བར་བྱེད་པ་ཡིན་ཏེ། མདོར། དེ་དག་གིས་གནས་བརྟན་མཐུ་དང་ལྡན་པ་ལའོ། །ཐུག་པ་མེད་པར་རོ། །ཞེས་གསུངས་པའི་ཕྱིར། དེས་ཞི་བར་བྱེད་ཚུལ་ནི། དེས་རྩོད་པའི་ཕྱོགས་གཉིས་ཀ་ལ་ཆོས་དང་ཟང་ཟིང་གི་ལོངས་སྤྱོད་ཐ་ན་སོ་ཤིང་ཕྱིན་སྤངས་ཤིང༌། དེ་དག་དང་ལྷན་ཅིག་འགྲེང་བ་དང་འདུག་པ་དང་འཆག་པ་དང་གཏམ་སྨྲ་བ་དང༌། ཕེབས་པར་སྨྲ་བ་སོགས་སྤོང་ཞིང༌། དེ་ལྟར་བྱས་ཀྱང་དགེ་འདུན་དེ་དག་རྩོད་པ་མ་བཏང་བར་གནས་བརྟན་གྱིས་རྗེས་སུ་འབྲེང་བར་བྱེད་ན། མདོ་རྩ་བ་ལས། འདི་ལྟར་བརྗོད་པར་བྱ་སྟེ། ཚེ་དང་ལྡན་པ་དག་ཁྱེད་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་འཐབ་པར་གྱུར། རྩོད་པར་གྱུར། འགྱེད་པར་གྱུར་ཅིང་གནས་པ་ནི་མ་རྙེད་དེ་རྙེད་པ་མ་ཡིན་ནོ། །ཉེས་པ་རྙེད་ཀྱིས་ལེགས་པ་རྙེད་པ་མ་ཡིན་ནོ། །ཚེ་དང་ལྡན་པ་མ་འཐབ་ཅིག །མཚང་མ་འབྲུ་ཞིང༌། མ་རྩོད་ཅིག །མ་འགྱེདཅིག །འགྱེད་པ་གཉིས་ཀ་རྒྱལ་བ་མེད་དོ། །རྒྱུག་པ་གཉིས་ཀ་རྒྱལ་བ་མེད་དེ་གཅིག་རྒྱལ་གཅིག་ཕམ་པར་འགྱུར་རོ། །ཞེས་བརྗོད་པར་བྱའོ། །དེ་ལྟར་བྱས་ཀྱང་རྩོད་པ་མ་ཞི་ཞིང་གང་རུང་ཞིག་གནས་ནས་ཕྱུང་བས་ཞི་བར་འགྱུར་ན། གནས་ནས་དབྱུང་བར་བྱ་ཞིང༌། གནས་དབྱུང་བདུན་ཡོད་པ་ལས། གནས་དབྱུང་འདི་ནི་རྣམ་པར་གཏན་ལ་འབེབས་པ་ཉེ་བར་མ་ཞི་བ་གནས་ནས་དབྱུང་བ་ཞེས་གསུངས་པ་དེ་ཡིན་ནོ། །
གཉིས་པ་གང་མང་གི་ཞི་བྱེད་ནི།
ཚུལ་ཤིང་བྲིམ་པའི་སྒོ་ནས་གང་མང་བརྟགས་ཏེ་གང་མང་གི་ཕྱོགས་སུ་ཞི་བར་བྱེད་པའོ། །
གཉིས་པ་མི་གདམས་ཕྱིར་གྱིས་རྩོད་པ་ཞི་བྱེད་ནི།
གདམས་ངག་བཞག་བྱའི་གང་ཟག་དེས་ལྟུང་བ་གླེང་བའི་སྐབས་ཀྱི་ཕྱེ་བའི་སྒོ་ནས་དག་པ་བྱིན་པ་ན་ཞི་བ་ཡིན་ཏེ། ཇི་སྐད་དུ། འདི་དག་པ་སྦྱིན་པས་སོ། །ཞེས་གསུངས་པའི་ཕྱིར།
གསུམ་པ་ལྟུང་ཕྱིར་གྱིས་རྩོད་པ་ཞི་བྱེད་ནི།
ལྟུང་བ་ཁས་བླངས་པ་ན་ཞི་བ་ཡིན་ཏེ། ཇི་སྐད་དུ། དང་པོ་ནི་གནས་དེ་ལག་པས་བླངས་པ་ལས་སོ། །ཞེས་གསུངས་པའི་ཕྱིར།
བཞི་པ་བྱ་ཕྱིར་གྱི་རྩོད་པ་ནི།
ལས་ལ་མཐུན་པ་སྦྱིན་པ་ན་ཞི་བའོ། །
གཉིས་པ་ལས་ཆོག་དངོས་ལ་བརྒྱད། སྡོམ་ནི།
གཟུ་དང་གསལ་དང་སྦེད་པ་དང༌། །
དགེ་འདུན་སྡེ་གསུམ་གནས་བརྟན་དང༌། །འབྲིམ་དང༌།
ཞེས་བཤད་པ་ལྟར་བརྒྱད་ལས། དང་པོ་གཟུ་བོ་བསྐོ་བའི་ཚུལ་ནི། འདི་ལྟར་གཟུ་བོར་འོས་པའི་དགེ་སློང་ལ། མིང་འདི་ཞེས་བགྱི་བ་ཁྱོད། དགེ་འདུན་རྩོད་པ་བྱུང་བ་བྱུང་བ་རྣམས་མངོན་སུམ་གྱི་འདུལ་བ་རྣམ་པར་ཞི་བར་བྱེད་པ་སྤྲོའམ་སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། གཟུ་བོ་མིང་འདི་ཞེས་བགྱི་བ་འདི་དགེ་འདུན་ལ་རྩོད་པ་བྱུང་བ་བྱུང་བ་རྣམས་མངོན་སུམ་གྱིས་འདུལ་བ་རྣམ་པར་ཞི་བར་བགྱིད་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་གཟུ་བོ་མིང་འདི་ཞེས་བགྱི་བ་འདི་རྩོད་པ་རྣམ་པར་ཞི་བར་བགྱིད་པར་བསྐོ་བར་བགྱིད་ཏེ། གཟུ་བོ་མིང་འདི་ཞེས་བགྱི་བ་འདི་དགེ་འདུན་ལ་རྩོད་པ་བྱུང་བ་བྱུང་བ་རྣམས་མངོན་སུམ་གྱིས་འདུལ་བས་རྩོད་པ་རྣམ་པར་ཞི་བར་བགྱིད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་ཞེས་པ་ནས། སྤྲོ་ན་ཞེས་པའི་བར་གསོལ་བ་བཞིན་བྱས། དེའི་སླད་དུ་དགེ་འདུན་གྱིས་མིང་འདི་ཞེས་བགྱི་བ་འདི་རྩོད་པ་རྣམ་པར་ཞི་བར་བགྱིད་པར་བསྐོ་ན། ཚེ་དང་ལྡན་པ་གང་དག་གཟུ་བོ་མིང་འདི་ཞེས་བགྱི་བ་རྩོད་པ་རྣམ་པར་ཞི་བར་བགྱིད་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱི་གཟུ་བོ་མིང་འདི་ཞེས་བགྱི་བ་འདི་རྩོད་པ་རྣམ་པར་ཞི་བར་བགྱིད་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གཉིས་པ་གསལ་བ་བསྐོ་བ་ནི།
མིང་འདི་ཞེས་བྱ་བ་ཁྱོད་དགེ་འདུན་ལ་རྩོད་པ་བྱུང་བ་རྣམ་པར་ཞི་བར་བགྱིད་པར་སྤྲོའམ། དེས་ཀྱང་སྤྲོ་ལགས་ཞེས་བརྗོད། དགེ་འདུན་གྱིས་བཙུན་པ་རྣམས་གསན་དུ་གསོལ། དགེ་སློང་གསལ་བ་མིང་འདི་ཞེས་བགྱི་བ་འདི། དགེ་འདུན་ལ་རྩོད་པ་བྱུང་བ་རྣམ་པར་ཞི་བར་བགྱིད་པར་སྤྲོ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱི་མིང་འདི་ཞེས་བགྱི་བ་འདི་གསལ་བར་བསྐོ་བར་བགྱི་སྟེ། གསལ་བ་མིང་འདི་ཞེས་བགྱི་བ་འདི་དགེ་འདུན་ལ་རྩོད་པ་རྣམ་པར་ཞི་བར་བགྱིད་དོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། གསལ་བ་མིང་འདི་ཞེས་བགྱི་བ་འདི་དགེ་འདུན་ལ་རྩོད་པ་བྱུང་བ་རྣམ་པར་ཞི་བར་བགྱིད་པར་སྤྲོ་སྟེ། དེའི་སླད་དུ། དགེ་འདུན་གྱིས་མིང་འདི་ཞེས་བགྱི་བ་འདི་རྩོད་པ་རྣམ་པར་ཞི་བར་བགྱིད་པར་བསྐོ་ན། ཚེ་དང་ལྡན་པ་གང་དག་གསལ་བ་མིང་འདི་ཞེས་བགྱི་བ་འདི་རྩོད་པ་རྣམ་པར་ཞི་བར་བགྱི་བར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་གསལ་བ་མིང་འདི་ཞེས་བགྱི་བ་འདི་རྩོད་པ་རྣམ་པར་ཞི་བར་བསྐོས་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
གསུམ་པ་གསལ་བའི་གསལ་བ་བསྐོ་བའི་ཚུལ་ཡང་སྔ་མ་དེས་ཤེས་པར་བྱའོ། །
བཞི་པ་རྩོད་པ་སྦེད་པ་པོ་བསྐོ་བ་ནི།
མི་འདི་ཞེས་བྱ་བ་ཁྱོད་དགེ་འདུན་ལ་རྩོད་པ་སྦེད་པར་སྤྲོའམ། སྤྲོ་ཟེར་ན། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་རྩོད་པ་སྦེད་པར་སྤྲོ་སྟེ། གལ་ཏེ་དགེ་འདུན་གྱིས་ཞེས་ཕྱིན་སྔགས་ཚིག་སྔ་མ་ལྟར་རོ། །
ལྔ་པ་རྩོད་པ་སྦེད་པ་པོས་རྩོད་པ་ཞི་བར་མ་ནུས་ན་དེས་དགེ་འདུན་ལ་འབུལ་བའི་ཚུལ་ནི།
དགེ་འདུན་བཙུན་པ་རྣམས་གསན་དུ་གསོལ། རྩོད་པ་འདི་གནས་ཆེ་གེ་མོ་ཞེས་བགྱི་བར་གང་ཟག་ག་གེ་མོ་ཞེས་བགྱི་བ་དང་མང་དགེ་མོ་ཞེས་བགྱི་བ་ལས་གཞི་འདིའི་སླད་དུ་བྱུང་ནས་ཡུན་འདི་སྲིད་གཅིག་ལགས་ཏེ། རྩོད་པ་འདི་གཟུ་བོ་ལ་ཕུལ་ན། གཟུ་བོ་རྣམས་ཀྱིས་ཀྱང་རྣམ་པར་ཞི་བར་བགྱི་བར་རྔོ་མ་ཐོགས་ཏེ། དེ་དག་གིས་དགེ་འདུན་ལ་ཕུལ་ནས་དགེ་འདུན་གྱིས་ཀྱང་རྣམ་པར་ཞི་བར་བགྱིད་རྔོ་མ་ཐོགས་ཏེ། དགེ་འདུན་གྱིས་དགེ་སློང་གསལ་བ་དག་བསྐོས་ན། དགེ་སློང་གསལ་བ་རྣམས་ཀྱིས་ཀྱང་རྣམ་པར་ཞི་བར་བགྱིད་རྔོ་མ་ཐོགས་ཏེ། དེ་དག་གིས་དགེ་སློང་གསལ་བའི་གསལ་བ་དག་བསྐོས་ན། དགེ་སློང་གསལ་བའི་གསལ་བ་དེ་དག་གིས་ཀྱང་རྣམ་པར་ཞི་བར་བགྱིད་རྔོ་མ་ཐོགས་ཏེ། དེ་དག་གི་གསལ་བ་རྣམས་ལ་ཕུལ་བ་ལས། གསལ་བ་རྣམས་ཀྱིས་དགེ་འདུན་ལ་ཕུལ་ནས། དགེ་འདུན་གྱིས་བདག་དགེ་སློང་མིང་འདི་ཞེས་བགྱི་བ་རྩོད་པ་སྦེད་པ་པོར་བསྐོས་ལགས་ཏེ། རྩོད་པ་སྦེད་པ་དགེ་སློང་མིང་འདི་ཞེས་བགྱི་བས་རྩོད་པ་འདི་གནས་བརྟན་དང་བཅས་པའི་སོ་སོར་བ་དང་དགེ་འདུན་ལ་འབུལ་ལོ། །དགེ་འདུན་བཙུན་པ་རྣམས་ཀྱིས་རྩོད་པ་འདི་ཟླ་བ་གསུམ་གྱི་མཐའ་ཚུན་ཆད་ཀྱིས་རྩོད་པ་འདི་ཟླ་བ་གསུམ་གྱིས་མཐའ་ཚུན་ཆད་ཀྱི་རྣམ་པར་ཞི་བར་མཛད་དུ་གསོལ།
དྲུག་པ་དེ་དག་གིས་ཞི་བར་མ་ནུས་ན་སྡེ་སྣོད་འཛིན་པ་རྣམས་ལ་འབུལ་བའི་ཚུལ་ནི།
བདག་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་འདི་མདོ་སྡེ་འཛིན་པ་དང་འདུལ་བ་འཛིན་པ་དང་མ་མོ་འཛིན་པ་ལ་འབུལ་ལོ། །ཁྱེད་རྣམས་ཀྱིས་རྩོད་པ་འདི་ཟླ་བ་དྲུག་གི་མཐའ་ཚུན་ཆད་ཀྱིས་རྣམ་པར་ཞི་བར་མཛད་དུ་གསོལ།
བདུན་པ་དེས་ཞི་བར་མ་ནུས་ན། གནས་བརྟན་མཐུ་དང་ལྡན་པ་ལ་འབུལ་བའི་ཚུལ་ནི།
གནས་བརྟན་གསན་དུ་གསོལ། ཞེས་སྔར་གྱི་བྱུང་བ་དང་བཅས་ཏེ། དེ་དག་གིས་བདག་རྩོད་པ་སྦེད་པ་མིང་འདི་ཞེས་བགྱི་བ་ལ་བཀའ་སྩལ་ཏེ། བདག་རྩོད་པ་སྦེད་པ་མིང་འདི་ཞེས་བགྱི་བས་རྩོད་པ་འདི་གནས་བརྟན་ལ་དབུལ་ལོ། །གནས་བརྟན་གྱིས་རྩོད་པ་འདི་ཐུག་པ་མ་མཆིས་པ་ཚུན་ཆད་ཀྱིས་རྣམ་པར་ཞི་བར་མཛད་དུ་གསོལ།
བརྒྱད་པ་དེ་ནས་ཚུལ་ཤིང་འབྲིམ་པ་པོ་བསྐོ་བའི་ཚུལ་ནི།
མིང་འདི་ཞེས་བྱ་བ་ཁྱོད་དགེ་འདུན་ལ་ཚུལ་ཤིང་འབྲིམ་པར་སྤྲོའམ། སྤྲོ་ཟེར་ན། དགེ་འདུན་བཙུན་པ་རྣམས་གསན་དུ་གསོལ། མིང་འདི་ཞེས་བགྱི་བ་འདི་དགེ་འདུན་ལ་ཚུལ་ཤིང་འབྲིམ་པར་སྤྲོ་ན། ཞེས་སོགས་གསལ་བ་བསྐོ་བའི་སྔགས་ཚིག་དང་འདྲའོ། །
དེས་ཚུལ་ཤིང་འབྲིམ་པའི་ཚུལ་ནི། ཚུལ་ཤིང་འབྲིམ་པ་པོས་དགེ་འདུན་བྱེ་བར་མི་འགྱུར་བ་དང༌། རྩོད་པ་ཆོས་ཕྱོགས་སུ་ཞི་བའི་བསམ་པས་བྲིམ་ཤིང་ལུས་ངག་གི་བྱ་བ་ནི། མདོ་རྩ་བ་ལས། དེས་ཚུལ་ཤིང་རྣམ་པ་གཉིས་དག་ཉེ་བར་བཞག་གོ །ཆོས་ཀྱི་ཚུལ་ཤིང་ནི་ཡ་ཡོ་མེད་པ་དང༌། ཁྱ་ཁྱོར་མེད་པ་དང༌། བཅས་བཅོས་མེད་པ་ཁ་དོག་བཟང་བ་དང༌། དྲི་ཞིམ་པ་དང༌། རེག་པ་འཇམ་པ་ཉིད་དག་ཡིན་ལ། གཅིག་ཤོས་ནི་བཟློག་པའོ། །ཚུལ་ཤིང་འབྲིམ་པར་འགྱུར་གྱིས་ཐམས་ཅད་ཀྱི་འདུ་བར་བྱའོ། །ཞེས་སོ། །
ཡང་ཇི་སྐད་དུ། གལ་ཏེ་དེ་ལྟར་འདུ་བ་སྦྱིན་པས་ཚོགས་པ་ན་ཆོས་མ་ཡིན་པའི་ཚུལ་ཤིང་ལྷག་པར་འགྱུར་བར་སེམས་ན་བྲིམ་པར་མི་བྱའོ། །བྲིམ་པའི་ཚེ་ན་ལག་པ་གཡས་པས་ཆོས་ཀྱི་ཚུལ་ཤིང་དག་བཟུང་ཤིང་གཡོན་པས་གཅིག་ཤོས་དབང་ངོ༌། །དེས་གཡོགས་ཏེ་སྔ་མ་དག་སྣང་བར་བྱས་ཏེ། བརྗོད་པར་བྱའོ། །གསར་བུ་དག་ཆོས་མ་ཡིན་པའི་ཚུལ་ཤིང་ལེན་ན། ཚེ་དང་ལྡན་པ་དག་ཁྱོད་ཀྱིས་མཁན་པོ་དང་སློབ་དཔོན་སོགས་ཀྱིས་ཆོས་ཀྱིས་ཚུལ་ཤིང་བླང་གིས། ཁྱོད་ཀྱིས་ཀྱང་ཆོས་ཀྱིས་ཚུལ་ཤིང་ལོང་ཤིག །ཁྱོད་དེ་དང་ལྷན་ཅིག་རྩོད་པར་གྱུར་ན་མ་ལེགས་སོ་ཞེས་རྣ་དྲུང་དུ་ཤུབ་བོ། །ཆོས་མ་ཡིན་པའི་ཚུལ་ཤིང་བླང་བར་མི་བྱ། མདོ་སྡེ་དང་འདུལ་བ་དང་མ་མོ་འཛིན་པ་དག་མ་དྲིས་པར་མི་བྱའོ། །ཞེས་དང༌།
ཡང་ཇི་སྐད་དུ། མཉམ་པ་ཉིད་ན་ཉན་ཐོས་ཆེན་པོ་ཀུན་ཤེས་ཀཽཎྜི་ནྱའི་ཕྱིར་ཆོས་ཀྱི་ཚུལ་ཤིང་བླང་ངོ༌། །ཞེས་སོ། །གང་མང་གི་ཞི་བྱེད་འདི་ནི་ཆོས་བདག་ཡོད་མེད་ལྟ་བུའི་ཆོས་རྣམ་པར་གཏན་ལ་འབེབས་པའི་ཕྱིར་ཡིན་ལ། ལྟུང་བས་གསོ་མ་གསོ་ལྟ་བུ་ཚུལ་ཁྲིམས་རྣམ་པར་གཏན་ལ་འབེབས་པའི་ཕྱིར་མ་ཡིན་ཏེ། ཇི་སྐད་དུ། འདི་ནི་ཆོས་རྣམ་པར་གཏན་ལ་འབེབས་པ་ལ་སྲིད་ཀྱི་ཚུལ་ཁྲིམས་རྣམ་པར་གཏན་ལ་དབབ་པ་ལ་ནི་མི་སྲིད་དོ། །ཞེས་སོ། །
གཉིས་པ་སོ་ཐར་གྱི་མདོ་ལས་འབྱུང་བ་ལ་གཉིས། གོ་དོན་དང༌། ལས་ཆོག་དངོས་སོ། །དང་པོ་༼གོ་དོན་༽ནི།
སོ་ཐར་གྱི་མདོ་ལས།
མངོན་སུམ་དྲན་པ་མ་སྨྱོས་དང༌། །
དེ་བཞིན་གང་མང་ངོ་བོ་ཉིད། །
རྩ་རྣམས་བཀྲམ་པ་ལྟ་བུ་དང༌། །
ཁས་བླངས་པར་ནི་བྱ་བ་ཉིད། །
ཅེས་བཤད་པ་ལྟར་བདུན་ལས་དང་པོ་མངོན་སུམ་གྱིས་འདུལ་བ་ནི། གོང་དུ་བཤད་པའི་མངོན་སུམ་བརྒྱད་པའོ། །
གཉིས་པ་དྲན་པས་འདུལ་བ་ནི།
གང་ཟག་འདི་ནི་དྲན་པ་དང་ལྡན་པ་ཡིན་པས་འདིས་ལྟུང་བ་བྱུང་བ་མ་དྲན་ན་ལྟུང་བ་མེད་པ་ཡིན་པས། དེ་ལ་གྲགས་པ་ངན་པ་མི་འབྱུང་བའི་ཕྱིར། དགེ་འདུན་གྱིས་ཆོ་ག་གསོལ་གཉིས་ཀྱི་སྒོ་ནས་དག་རྒྱ་གཏེར་བ་སྟེ། མདོར། གསུམ་པ་ལ་ནི་དྲན་པས་འདུལ་བ་སྦྱིན་ནོ། །ཞེས་གསུངས་པའི་ཕྱིར།
གསུམ་པ་མ་སྨྱོས་པས་འདུལ་བ་སྦྱིན་པ་ནི།
ལྟུང་བ་འབྱིན་པ་པོ་སྨྱོན་པ་ཡིན་ལ་གླེང་བ་པོས་དེ་ལྟར་མ་ཤེས་པ་ལ་གང་ཟག་འདི་ནི་སྨྱོན་པ་ཡིན་ནོ་ཞེས་བརྡ་སྤྲད་པ་སྟེ། སྨྱོན་པ་ལ་ལྟུང་བ་མེད་པའི་ཕྱིར།
བཞི་པ་གང་མང་གི་ཞི་བྱེད་ནི།
བཤད་ཟིན།
ལྔ་པ་ངོ་བོ་ཉིད་འཚོལ་དུ་བཞུག་པ་ནི།
གླེང་བ་བྱས་ལྟུང་བ་མ་དྲན་པ་ལ་ལྟུང་བའི་ངོ་བོ་ཉིད་འཚོལ་དུ་གཞུགས་པ་སྦྱིན་པར་བྱ་བ་ཡིན་ཏེ། ཇི་སྐད་དུ། ལྟུང་བའི་ཕྱིར་རྩོད་པ་འདི་ལ་ངོ་བོ་ཉིད་འཚོལ་བ་དང་མཐུན་པ་སྦྱིན་ནོ། །ཞེས་གསུངས་པའི་ཕྱིར། དེ་ནི་བརྗོད་པའི་སྒོ་ནས་ཁྱད་དུ་གསོད་པ་ཡིན་ཏེ། ཇི་སྐད་དུ། ངེས་པ་དང་མ་བྲལ་བས་ཁྱད་དུ་གསོད་པ། ཞེས་གསུངས་པའི་ཕྱིར། ཤིན་ཏུ་ཁྱད་དུ་གསོད་ན་མ་མཐོང་བ་གནས་ནས་དབྱུང་བ་ཡིན་ནོ། །
དྲུག་པ་རྩྭ་བཀྲམ་པ་ལྟ་བུའི་ཕྱིར་བཅོས་ནི།
རྩྭ་བཀྲམ་སྟེ་ས་ལ་བསྙམ་པ་ན་ཕན་ཚུན་འཕྲོད་པ་ལྟར་རྩོད་པ་ཞི་བའི་ཕྱིར་དུ་དགེ་འདུན་ཐམས་ཅད་ཐུགས་བརྩེ་འཕྲོད་པར་བྱེད་པའམ། ཕན་ཚུན་མགོ་འདུད་པར་བྱེད་པའོ། །ཕྱིར་བཅོས་ལྟུང་བ་དང་འགྱོད་པ་དང་རྩོད་པ་ཕྱིར་བཅོས་གསུམ་ལས། འདི་ནི་ཕྱི་མའི་དབང་དུ་བྱས་པ་ཡིན་ཏེ། ཇི་སྐད་དུ། རྩྭ་བཀྲམ་པ་ལྟ་བུས་སོ། །ཞེས་གསུངས་པའི་ཕྱིར།
བདུན་པ་ཁས་བླངས་པར་བྱ་བ་ནི།
ལྟུང་བ་ཁས་བླངས་པས་ཞི་བ་ཡིན་ཏེ། ཇི་སྐད་དུ། ཁས་བླངས་པས་ཕྱིར་བཅོས་སོ། །ཞེས་གསུངས་པའི་ཕྱིར།
གཉིས་པ་ལས་ཆོག་དངོས་ལ་གསུམ། སྡོམ་ནི།
དྲན་པ་དང་ནི་མ་སྨྱོས་དང༌། །
ཁྱེད་དང་དེ་དག་བདག་མདུན་བཤགས། །
ཞེས་པ་ལྟར་གསུམ་ལས།
དང་པོ་དྲན་པས་འདུལ་བ་སྦྱིན་ཚུལ་ནི།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་ལ་མིང་འདི་ཞེས་བགྱི་བས་ཡང་དག་པ་མ་ཡིན་པ་རྫུན་གྱིས་བསྐུར་ཏེ། བདག་ལ་དགེ་སློང་དག་གིས་གཞི་དེས་གླེངས་པས་བདག་མིང་འདི་ཞེས་བགྱི་བ། དགེ་འདུན་ལ་དྲན་པས་འདུལ་བ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་ལ་དྲན་པས་འདུལ་བ་སྩལ་དུ་གསོལ། ཞེས་ལན་གསུམ་བཟླས། དེ་ནས་དགེ་སློང་གཅིག་གིས་གསོལ་བ་བྱ་ཞིང་ལས་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ལ་ཁྱིམ་པ་མིང་འདི་ཞེས་བགྱི་བས་ཡང་དག་པ་མ་ལགས་པ་གསོག་གསོབ་བརྫུན་གྱིས་སྐུར་ཏེ། འདི་ལ་དགེ་སློང་གིས་གཞི་དེས་གླེང་བས་དགེ་སློང་འདི་དགེ་འདུན་ལ་དྲན་པས་འདུལ་བ་སྩོལ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་འདི་ལ་དྲན་པས་འདུལ་བ་སྩོལ་ཏོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་ཞེས་པ་ནས། འདུལ་བ་གསོལ་ཏོ། །དེའི་སླད་དུ། དགེ་འདུན་གྱིས་དགེ་སློང་འདི་ལ་དྲན་པས་འདུལ་བ་སྩོལ་ན་ཚེ་དང་ལྡན་པ་གང་དག་དགེ་སློང་འདི་ལ་དྲན་པས་འདུལ་བ་རྩོལ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །ཅེས་ལན་གསུམ་བཟླས།
མཇུག་སྡུད་ནི། དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་དྲན་པས་འདུལ་བ་སྩལ་ལགས་ཏེ། འདི་ལྟར་ཅང་མི་གསུངས་བས་དེ་དེ་བཞིན་དུ་འཛིན་ཏོ། །
གཉིས་པ་སྨྱོས་པའི་འདུལ་བ་སྦྱིན་པའི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་སྨྱོས་པ། སེམས་འཁྲུག་པ། སྡུག་བསྔལ་གྱིས་ཚོར་བས་གཟིར་བ། དགེ་སྦྱོང་གིས་ཚུལ་མ་ལགས་པ། རྗེས་སུ་མཐུན་པ་མ་ལགས་པ། རུང་བ་མ་ལགས་པ། ཚུལ་དང་མཐུན་པ་མ་ལགས་པ། མང་དུ་སྤྱད་ཅིང་སྨྲས་ཏེ་སྩལ་ནས་མིག་འགྱུར་ཁ་ཆུ་ཟག །བཞིན་བསྒྱུར། ས་ལ་འགྲེ་ལྡོག །གཉིད་ཀྱིས་མ་ལོག་ཀྱང་གཉིད་ཀྱིས་ལོག་པ་ལྟར་བཅོས། མ་སྨྱོས་ཀྱང་སྨྱོས་པ་ལྟར་བཅོས། སྨྲ་བར་མ་བསམས་ཀྱང་སྨྲས་ཏེ་བདག་གིས་དྲན་པ་རྙེད་ན། བདག་ལ་དགེ་སློང་རྣམས་ཀྱིས་གཞི་དེས་གླེང་བས། བདག་དགེ་སློང་མིང་འདི་ཞེས་བགྱི་བས་དགེ་འདུན་ལས་མ་སྨྱོས་པས་འདུལ་བ་གསོལ་ན་ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ་བདག་དགེ་སློང་མིང་འདི་ཞེས་བགྱི་བ་ལ་མ་སྨྱོས་པས་འདུལ་བ་སྩལ་དུ་གསོལ། ལན་གསུམ་བཟླས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་སྨྱོས་པ། སེམས་འཁྲུག་པ། སྡུག་བསྔལ་གྱིས་ཚོར་བས་གཟིར་བ། འདིས་དགེ་སྦྱོང་གི་ཚུལ་མ་ལགས་པ། རྗེས་སུ་མཐུན་པ་མ་ལགས་པ། རུང་བ་མ་ལགས་པ། ཚུལ་དང་མཐུན་པ་མ་ལགས་པ། མང་དུ་སྤྱད་ཅིང་སྨྲས་ཏེ་སྩལ་ནས། མིག་འགྱུར། ཁ་ཆུ་ཟག །བཞིན་བསྒྱུར། ས་ལ་འགྲེ་ལྡོག །གཉིད་ཀྱི་མ་ལོག་ཀྱང་གཉིད་ཀྱིས་ལོག་པ་ལྟར་བཅོས། མ་སྨྱོས་ཀྱང་སྨྱོས་པ་ལྟར་བཅོས། སྨྲ་བར་མ་བསམས་ཀྱང་སྨྲས་ཏེ། འདིས་དྲན་པ་རྙེད་ན། འདི་ལ་དགེ་སློང་རྣམས་ཀྱིས་གཞི་དེས་གླེང་བས་དགེ་སློང་མིང་འདི་ཞེས་བགྱི་བ་འདི་དགེ་འདུན་ལས་མ་སྨྱོས་པས་འདུལ་བ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་མ་སྨྱོས་པས་འདུལ་བ་སྩོལ་ཏོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་སྨྱོས་པ། སེམས་འཁྲུག་པ། སྡུག་བསྔལ་གྱི་ཚོར་བས་གཟིར་བ། འདིས་དགེ་སྦྱོང་བའི་ཚུལ་མ་ལགས་པ། །རྗེས་སུ་མཐུན་པ་མ་ལགས་པ། རུང་བ་མ་ལགས་པ། ཚུལ་དང་མཐུན་པ་མ་ལགས་པ། མང་དུ་སྤྱད་ཅིང་སྨྲས་ཏེ་སྩལ་ནས། མིག་འགྱུར། ཁ་ཆུ་ཟག །བཞིན་བསྒྱུར། ས་ལ་འགྲེ་ལྡོག །གཉིད་ཀྱིས་མ་ལོག་ཀྱང་ལོག་པ་ལྟར་བཅོས། མ་སྨྱོས་ཀྱང་སྨྱོས་པ་ལྟར་བཅོས། སྨྲ་བར་མ་བསམས་ཀྱང་སྨྲས་ཏེ་འདིས་དྲན་པ་རྙེད་ན། འདི་ལ་དགེ་སློང་རྣམས་ཀྱིས་གཞི་དེས་གླེང་བས། དགེ་སློང་མིང་འདི་ཞེས་བགྱི་བ་འདི་དགེ་འདུན་ལས་མ་སྨྱོས་པས་འདུལ་བ་གསོལ་ཏེ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་མ་སྨྱོས་པས་འདུལ་བ་གསོལ་ན། ཚེ་དང་ལྡན་པ་གང་དག་དགེ་སློང་མིང་འདིཞེས་བགྱི་བ་ལ་མ་སྨྱོས་པས་འདུལ་བ་སྩལ་བར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །འདི་ནི་ལས་བརྗོད་པ་དང་པོ་སྟེ། དེ་བཞིན་དུ་ལན་གཉིས་ལན་གསུམ་དུ་བཟླས།
མཇུག་སྡུད་ནི། དགེ་འདུན་གྱིས་དགེ་སློང་མིང་འདི་ཞེས་བགྱི་བ་ལ་མ་སྨྱོས་པས་འདུལ་བ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གསུམ་པ་ཁྱེད་དང་དེ་དག་བདག་མདུན་བཤགས་པ་ནི།
ཕྱོགས་གཉིས་ཀའི་དགེ་འདུན་རྣམས་སྤྱོད་ལམ་རྩྭ་བཀྲམ་པ་ལྟ་བུའི་སྒོ་ནས་བཤགས་པ་བྱེད་པ་ཡིན་ལ། དེའི་སྔགས་ཚིགས་ནི། ཚེ་དང་ལྡན་པ་དག །བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་འཐབ་པར་འགྱུར། འཚང་འབྲུ་བར་འགྱུར། རྩོད་པར་འགྱུར། འགྱེད་པར་གྱུར་ཅིང་གནས་ཏེ། ཕྱོགས་དང་གཞན་གྱི་ཕྱོགས་སུ་རྣམ་པར་གནས་པ་ནི་བདག་ཅག་གི་མ་རྙེད། རྙེད་པ་ནི་མ་ཡིན་ནོ། །ཁ་ན་མ་ཐོ་བ་སྦོམ་པོ་དང༌། ཁྱིམ་ན་གནས་པ་ལ་བརྟེན་པ་མ་གཏོགས་པར་གཞི་འདི་ལས་ཁྱེད་ཅག་ལྟུང་བ་བྱུང་བ་གང་ཡིན་པ་དང་བདག་ལ་ལྟུང་བ་བྱུང་བ་གང་ཡིན་པ་དེ་དག་ཚེ་དང་ལྡན་པ་དག་གི་མདུན་དུ་མཐོལ་བ་དང་བཤགས་པ་དང་མི་འཆབ་པར་བདག་སྤྲོའོ། །ཚེ་དང་ལྡན་པ་དག་བདག་ཅག་ལེགས་པར་གསུངས་པའི་ཆོས་འདུལ་བ་ལ་རབ་ཏུ་བྱུང་ནས་འཐབ་པར་འགྱུར། མཚང་འབྲུ་བར་འགྱུར། རྩོད་པ་འགྱེད་པར་གྱུར། འགྱེད་པར་འགྱུར་ཞིང་གནས་ཏེ། ཕྱོགས་དང་གཞན་གྱི་ཕྱོགས་སུ་རྣམ་པར་གནས་པ་ནི་བདག་ཅག་གི་མ་རྙེད། དེ་རྙེད་པ་མ་ཡིན་ནོ། །ཉེས་པ་རྙེད་ཀྱི་ལེགས་པ་རྙེད་པ་མ་ཡིན་ནོ། །ཁ་ན་མ་ཐོ་བ་སྦོམ་པོ་དང་ཁྱིམ་ན་གནས་པ་ལ་བརྟེན་པ་མ་གཏོགས་པར་གཞི་འདི་ལས་ཁྱེད་ལ་ལྟུང་བ་བྱུང་བ་གང་ཡིན་པ་དང༌། བདག་ལ་ལྟུང་བ་བྱུང་བ་གང་ཡིན་པ་དེ་དག་ཚེ་དང་ལྡན་པ་དག་གི་མདུན་དུ་མཐོལ་ལོ་འཆགས་སོ། །མི་འཆབ་བོ། །མཐོལ་ཞིང་བཤགས་ན་བདག་བདེ་བ་ལ་རེག་པར་གནས་པར་འགྱུར་གྱིས། མ་མཐོལ་ཞིང་མ་བཤགས་ན་ནི་མི་འགྱུར་རོ། །ཞེས་ལན་གསུམ་བཟླས། མཐོང་སྡོམ་དང་ཐབས་ལེགས་བྱའོ། །
དྲུག་པ་རྩོད་པ་ཞི་བའི་ཕན་ཡོན་དང༌། མ་ཞི་བའི་ཉེས་དམགིས་གཉིས་ལས། རྩོད་པ་ཞི་བའི་ཕན་ཡོན་ནི། ལུང་ལས།
བཅོམ་ལྡན་འདས་ཉན་ཐོས་ཀྱི་དགེ་འདུན་དང་བཅས་ཏེ་འདུན། ཀུན་ཏུ་དགའ་མི་རྩོད་རྩེ་གཅིག་འདོན་པ་གཅིག་ཅིང་ཆུ་དང་འོ་མ་འདྲེས་པ་ལྟ་བུར་གྱུར་ལ་སྟོན་པའི་བསྟན་པ་ལ་གསལ་བ་མཐོང་བར་གྱུར། ཞེས་དང༌། སོ་ཐར་གྱི་མདོར། དགེ་འདུན་མཐུན་པ་བདེ་བ་སྟེ། །མཐུན་པ་རྣམས་ཀྱིས་དཀའ་ཐུབ་བདེ། །ཞེས་གསུངས་པའི་ཕྱིར། རྩོད་པ་བྱས་པའི་ཉེས་དམིགས་ནི། བྱ་བ་ཡོངས་སུ་བསྟན་པའི་མདོ་ལས། བཙུན་པ་དམག་དཔོན་བྱས་པའི་ཚེ་ཚད་ནི་བསྐལ་པ་གྲངས་མེད་པར་དམྱལ་བར་སྐྱེ་ཁྱིམ་པས་དམག་དཔོན་བྱས་ན་བསྐལ་བ་དྲུག་ཅུར་དམྱལ་བར་སྐྱེ། དམག་མི་རྣམས་བསྐལ་པ་སུམ་ཅུར་དམྱལ་བར་སྐྱེ། འཐབ་དུས་མ་ཕྱིན་ཡང་ཁ་ཕྱོགས་བྱས་ན་བསྐལ་པ་བརྒྱད། ཞེ་ཕྱོགས་བྱས་ན་བསྐལ་པ་དྲུག །འཁྲུག་པ་ལ་མ་གཏོགས་ཀྱང་ཕྱོགས་དེར་ཤི་ཚད་ཀྱི་སྲོག་ཆགས་དམྱལ་བར་སྐྱེས་ཏེ། འཁྲུག་པ་བྱས་པའི་ས་དེ་ས་འཚིག་པ་བྱ་བ་ཡིན་པས་ལོ་བཅུ་གཉིས་སྒྲུབ་པ་བྱས་ཀྱང་འབྲས་བུ་༼བཀའ་གདམས་ལས་ནི་དགེ་འདུན་སྡེ་འཁྲུག་བྱས་པའི་སར་གང་ཟག་སུས་སྒོམ་ཀྱང་ལམ་རྣལ་མ་མི་སྐྱེ། དེར་ས་ཐབོ་པ་གཅིག་གིས་ཆོས་འཁོར་ལན་གསུམ་བསྐོར་ནས་ས་དེར་སོར་ཆུད་ཅེས། ཇོ་བོའི་མན་ངག་གི་གསུངས་ཟེར་ཞེས་བཀོད་གནང༌། མཆན།༽མི་འབྱུང་བར་གསུངས་སོ། །
ལྔ་པ་འབྲས་བུ་གནས་མལ་གྱི་གཞི་ལ། བསྙེན་བཀུར་བྱ་བའི་ཚུལ། གཙུག་ལག་ཁང་བྱ་བའི་ཚུལ། ཀློག་པ་དང་ཁ་ཏོན་བྱེད་ཚུལ། དགེ་འདུན་གྱིས་ཞལ་ཏ་པ་བསྐོ་ཚུལ། གནས་མལ་ལ་ལོངས་སྤྱད་ཅིང་བྱི་དོར་བྱེད་ཚུལ། གཙུག་ལག་ཁང་དང་མཆོད་རྟེན་ལ་རི་མོ་དང་བརྒྱན་ལ་སོགས་པ་གདགས་ཚུལ། དབུ་སྐྲ་སེན་མོ་སོགས་ཀྱིས་དུས་སྟོན་བྱེད་པའི་ཚུལ་དང་བདུན་ལས། དང་པོ་ནི།
ཁྱིམ་པ་ཐམས་ཅད་ཀྱིས་རབ་ཏུ་བྱུང་བ་ལ་ཕྱག་སོགས་པའི་བསྙེན་བཀུར་བྱ་ཞིང༌། ཁྱིམ་པ་སྡོམ་ལྡན་དང་རབ་བྱུང་རང་གི་བླ་མར་གྱུར་པའི་ཁྱིམ་པ་ལ་རབ་ཏུ་བྱུང་བས་ཕྱག་བྱ་བར་མ་གནང་ཏེ། མེ་ཏོག་ཕྲེང་རྒྱུད་ལས། དེ་ནི་ཁྱིམ་པ་སྡོམ་ལྡན་ལའང༌། །སྡོམ་བརྩོན་ཀུན་གྱིས་ཕྱག་མི་རུང༌། །ཞེས་གསུངས་པའི་ཕྱིར། དེ་འདུལ་བ་རུ་མ་ཟད་བླ་མ་ལྔ་བཅུ་པ་ལས་ཀྱང༌། རབ་ཏུ་བྱུང་བས་རང་གི་བླ་མ་ཁྱིམ་པ་ལ་ཡིད་ཀྱིས་ཕྱག་བྱ་བ་མ་གཏོགས་ལུས་ངག་གིས་ཕྱག་མི་བྱེད་པར་གསུངས་པའི་ཕྱིར། དགེ་ཚུལ་དང་དགེ་སློང་མ་རྣམས་ཀྱིས་དགེ་སློང་གསར་བུ་ཡན་ཆོད་ལ་ཕྱག་བྱེད་ཅིང༌། དགེ་སློང་རྣམས་བསླབ་པ་རྒན་རིམ་ནས་ཕྱག་བྱེད་དགོས་ལ། དེ་ལྟ་ནའང་དགེ་སློང་མ་དང་དགེ་སློབ་མ་གཉིས་དགེ་ཚུལ་ཕ་ལ་ཕྱག་མི་བྱེད། དགེ་ཚུལ་ཕས་ཀྱང་དེ་གཉིས་ལ་ཕྱག་བྱེད་པར་མ་གནང༌། རབ་བྱུང་རྣམས་ཀྱིས་སྟོན་པ་སངས་རྒྱས་ལ་ཕྱག་བྱེད་པ་ཡང་མུན་ཁྲོད་དུ་ཕྱག་འཚལ་ལོ། །ཞེས་ཚིག་བརྗོད་པ་མ་གཏོགས་ལུས་ཀྱིས་ཕྱག་མི་བྱེད། ཡང་བླ་མ་མི་གཙང་བས་སྦགས་པ་ལ་ཕྱག་མི་བྱ་ཞིང༌། དེ་བཞིན་དུ་ཟས་ཀྱི་གྲལ་ན་འདུག་པ་དང་བྱ་བ་གཞན་གྱིས་བྲེལ་བ་ལ་ཡང་ཕྱག་མི་བྱ། ཕྱག་བྱེད་པོའང་སྦགས་པ་དང་སྒྲེན་མོ་དང་གོས་གཅིག་པས་ཕྱག་མི་བྱེད།
དེས་ན་དེང་སང་གོས་གཅིག་པས་ཟས་ཀྱི་ལས་དང་བཤང་གཅིའི་ལས་དང་ཆོས་ཉན་པ་སོགས་ཀྱིས་ཀུན་སྤྱོད་བྱེད་པ་འདུལ་བ་ལས་ཆེར་བཀག་པས་བྱ་བ་དེ་དག་གིས་དུས་གོས་ཚགས་ལེགས་པར་བྱས་གཙང་སྦྲ་དང་བཅས་པའི་སྤྱོད་ལམ་གྱིས་བྱེད་དགོས་ལ་མ་བྱས་ན་དཀར་ཕྱོགས་ཀྱི་ལྷ་སོགས་ཀྱིས་མི་བསྲུང་ནག་ཕྱོགས་ཀྱིས་ལྷ་སོགས་ཀྱིས་འཚེ་བས་འདི་དང་ཕྱི་མར་ཉེས་པ་ཆེས་ཆེའོ། །སྦགས་པའི་ཚད་ནི་ཐ་ན་སོ་ཤིང་འདོར་བ་དང༌། དེའི་བྱི་དོར་བྱེད་པ་ཚུན་ཆད་སྦགས་པ་ཡིན་ནོ། །ནང་ཞེ་འཁོན་དང་བཅས་པ་ལ་ཕྱག་མི་བྱེད་དེ་སྐྱོན་དུ་འགྱུར་བའི་ཕྱིར། ཇི་སྐད་དུ། ནང་དང་བཅས་པ་ལ་ཕྱག་མི་བྱ། ཞེས་གསུངས་པའི་ཕྱིར།
མཁན་པོའི་མཚན་ནས་བརྗོད་པའི་ཚེ་དོན་གྱིས་སླད་དུ་ཞེས་བརྗོད་དགོས་པ་ལྟར། སྟོན་པའི་མཚན་ནས་བརྗོད་པའི་ཚེ་ན་འོ་སྐོལ་གྱི་སྟོན་པའམ། བདག་ཅག་གི་སྟོན་པ་ཞེས་བརྗོད་པ་མ་གཏོགས། གདུང་དང་མིང་ནས་བརྗོད་པ་དང༌། ཚེ་དང་ལྡན་པ་དང་ཞེས་པ་ལ་སོགས་བརྗོད་པར་མི་བྱ་སྟེ། སྔོན་ཝཱ་ར་ཎ་སིར་ལྔ་སྡེས་དེ་ལྟར་བྱས་པ་ལ་སངས་རྒྱས་ཀྱིས། དེ་ལྟར་མི་བྱ། ཉེས་པ་ཆེན་པོ་འབྱུང་བར་འགྱུར་ཏ་རེ་ཞེས་གསུངས་པ་དང༌། མདོ་རྩ་བ་ལས་ཀྱང༌། དེ་བཞིན་གཤེགས་པ་ལ་ཚེ་དང་ལྡན་པ་དང༌། མིང་དང་རུས་བརྗོད་པས་ཀུན་ཏུ་སྤྱད་པར་མི་བྱའོ། །ཉེས་པའི་ཚིག་དང་བྲལ་བར་དེའི་མཚན་ནམ་གདུང་སྨོས་པར་མི་བྱའོ། །ཞེས་གསུངས་པའི་ཕྱིར། ཕྱག་ནི་ཡན་ལག་ལྔ་ས་ལ་གཏུགས་པ་དང༌། སྒྱིད་པ་ནས་འཁྱུད་པའི་ཕྱག་གཉིས་ཁོ་ན་ཡིན་ཏེ། ཇི་སྐད་དུ། ཕྱག་ནི་རྣམ་པ་གཉིས་ཏེ། །ཞེས་གསུངས་པའི་ཕྱིར། སྟན་ལས་ལྡང་བ་དང་སུག་པ་སྦྲེལ་བ་དང་སྐད་གཟེངས་མཐོན་པོས་བསྒྲགས་པ་སོགས་ནི་ཕྱག་མ་ཡིན་ཏེ། བྲམ་ཟེ་པད་མའི་སྙིང་པོས་དེ་ལྟར་བྱས་པའི་ཚེ། བདག་ཕྱག་བྱ་བར་བཅོམ་ལྡན་འདས་ཀྱིས་བཟུང་དུ་གསོལ་ཞེས་ཞུས་པས། དེ་དག་ནི་ཕྱག་མ་ཡིན་ཏེ་མཆོད་པ་ཙམ་ཡིན་པའི་ཕྱིར། ཞེས་གསུངས། དེ་ལྟར་བསྙེན་བཀུར་ཚུལ་བཞིན་བྱས་པས། རབ་ཏུ་བྱུང་བ་རྣམས་དགེ་བ་ཆུ་ནང་གི་ཨུཏྤལ་བཞིན་འཕེལ་བར་འགྱུར་ཏེ། སྔོན་གླང་པོ་ཆེ་དང་སྤྲེའུ་དང་རི་བོང་དང་གོང་མོ་སྲེག་པ་རྣམས་ཀྱིས་བསྙེན་བཀུར་རྒན་རིམ་ལ་བྱས་པས་འཇིག་རྟེན་དུ་བདེ་ལེགས་ཕུན་སུམ་ཚོགས་པ་བྱུང་བ་བཞིན་ནོ། །
གཉིས་པ་གཙུག་ལག་ཁང་བྱ་བའི་ཚུལ་ལ་གཙུག་ལག་ཁང་གི་གཞི་བརྟག་པ་ནི།
ལུང་ལས། སྐྱེ་ཤིང་དང་ལྡན་ནམ། ཆུ་དང་ལྡན་ནམ། འཆགས་པ་དང་ལྡན་ནམ། ཉེ་འཁོར་དང་ལྡན་ནམ། རྩོད་པ་མེད་དམ། དགོས་པས་མི་བདེ་བ་ལྟ་ཡོད་དམ། ཞི་བ། དབེན་པ། བསམ་གཏན་གྱི་རྗེས་སུ་མཐུན་ནམ། ནང་དུ་ཡང་དག་འཇོག་པའི་གཞིར་རུང་ངམ་མི་རུང་ཤིན་ཏུ་བརྟག་བྱས་ལ། ཞེས་གསུངས་པ་ལྟ་བུའི་གནས་སུ་གཙུག་ལག་ཁང་བྱ་སྟེ། ཇི་སྐད་དུ། གཙུག་ལག་ཁང་བྱའོ། །ངོས་གཅིག་གི་དབུས་སུ་དྲི་གཙང་ཁང་བྱའོ། །ཞེས་དང༌། རྙེད་པ་འདོད་པས་གཙུག་ལག་ཁང་བྱི་དོར་བྱའོ། །ཞེས་གསུངས་པ་ལྟར། རལ་གྲུམ་འཆོས་པ་སོགས་ཀྱིས་སྒོ་ནས་བྱི་དོར་བྱའོ། །ཁྱད་པར་དུ་ཡང༌། དགེ་འདུན་ནམ་གང་ཟག་གིས་གཙུག་ལག་ཁང་ལ་ཆག་ཆག་དང་ཕྱག་བདར་བྱས་ན་ཕན་ཡོན་མཐའ་ཡས་ཏེ། ལུང་ལས། ཁྱིམ་བདག་མགོན་མེད་ཟས་སྦྱིན་གྱིས་ཀུན་ཏུ་སྤྱོད་པ་ནི་སྔ་བར་ལངས་ཏེ་སངས་རྒྱས་ལ་ཕྱག་བྱེད། དེ་ནས་གཙུག་ལག་ཁང་འཆག་པ་ཡིན་པ་ལ། སྐབས་ཤིག་བྲེལ་བ་བྱུང་ནས་གཙུག་ལག་ཁང་ཕྱག་བདར་དུ་ལུས་པ་ན། བཅོམ་ལྡན་འདས་ཀྱི་དགོངས་པ་ལ། བརྒྱ་བྱིན་གྱིས་ཕྱག་མ་ཐོགས་ཏེ་འོངས་ན་བསམ་པའི་མོད་ལ། བརྒྱ་བྱིན་གྱིས་རི་སྤོས་ངད་ནས་ཕྱག་མ་ལྔ་བརྒྱ་ཐོགས་ཏེ་གཙུག་ལག་ཁང་དུ་འོངས་པ་ན། སྟོན་པ་ལ་སོགས་པ་གནས་བརྟན་ཆེན་པོ་རྣམས་ཀྱིས་ཕྱག་བདར་མཛད་ཅིང༌། བཅོམ་ལྡན་འདས་ཀྱིས་ཕྱག་བདར་ལ་ཕན་ཡོན་རྣམ་པ་ལྔ་སྟེ། རང་གཞན་གཉིས་སེམས་དང༌། ལྷ་དགའ་བ་བསྐྱེད་མཛེས་པའི་བསོད་ནམས་བསོགས་ཤི་འཕོས་ནས་ལྷར་སྐྱེ་བའོ། །ཞེས་དང༌། མདོ་རྩ་བ་ལས། ཁང་སྐྱོང་གིས་གཙུག་ལག་ཁང་ཉི་མ་རེ་རེ་བཞིན་ཕྱག་བདར་བྱའོ། །ཞེས་གསུངས་པའི་ཕྱིར། དེར་མ་ཟད་གང་ཟག་རེ་རེ་བའི་ཁང་པ་ལ་ཡང་དེ་ལྟར་བྱ་སྟེ། མདོ་རྩ་བ་ལས། གནས་མལ་གྱི་གཞི་ཆག་ཆག་དང༌། ཕྱག་བདར་དང༌། གཅི་བ་འཇམ་པོའི་བྱུག་པས་བསྐུ་བར་བྱའོ། །ཞེས་གསུངས་པའི་ཕྱིར།
གསུམ་པ་ཀློག་པ་དང་ཁ་ཏོན་བྱ་ཚུལ་ནི།
མདོ་རྩ་བ་ལས། ཐོས་པའི་ཉེ་འཁོར་མ་གཏོགས་པ་སྣང་བའི་ཉེ་འཁོར་དུ་འདུག་ཏེ་ཁ་ཐོན་བྱའོ། །གདམས་ངག་ནི་མཐའ་གཅིག་ཏུ་སོང་ནས་བསྒྲུབ་པར་བྱའོ། །ལུང་འབོགས་པ་དང༌། ནོད་པ་དང་ཤིན་ཏུ་ལེགས་པར་བཀླག་པ་དང༌། ཤིན་ཏུ་ཡོངས་སུ་བྱ་བ་དང༌། ཐེ་ཚོམ་མེད་པར་བྱས་ཏེའོ། །ཞེས་གསུངས་པ་ལྟར་རོ། །
བཞི་པ་དགེ་འདུན་ཞལ་ཏ་པ་བསྐོ་བ་ལ་གཉིས། དངོས་དང༌། ཞར་བྱུང་ངོ༌། དང་པོ་བཅུ་གཉིས་ནི། སྡོམ་ནི།
གནས་ཁང་ཟས་ལ་བསྐོ་བ་གཉིས། །
ཐུག་པ་བག་འཆོལ་འབྲིམ་པ་གཉིས། །
ཕྲན་ཚེགས་འབྲིམ་པར་བྱེད་པ་དང༌། །
སྣོད་སྤྱད་འདྲུབ་དང་གོས་ཀྱི་གཉིས། །
དབྱར་གྱིས་རས་ཆེན་སྦེད་དང་འགྱེད། །
མངག་གཞུག་པ་དང་མཛེས་འཆོས་ཏེ། །
གང་ཟག་བཅུ་དང་གཉིས་པོ་སྟེ། །
སྟོན་པས་ཡང་དག་བཤད་པ་ཡིན། །
ཞེས་བཤད་པ་ལྟར།
དང་པོ་གནས་ཁང་བསྐོ་བ་པོ་བསྐོ་བའི་གསོལ་གཉིས་ཀྱི་ལས་ནི།
འདི་ལྟར་བྱ་སྟེ། གནས་ཁང་བསྐོ་བ་པོ་འོས་པའི་དགེ་སློང་ཞིག་ལ་སྤྲོ་བ་དྲིས་ནས། གལ་ཏེ་སྤྲོ་ཟེར་ན། དགེ་སློང་གཅིག་གིས་གསོལ་བ་དང་ལས་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་ལྷགས་པ་ལྷགས་པ་རྣམས་ལ་གནས་ཁང་བསྐོ་བར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་གནས་ཁང་བསྐོ་བར་སྤྲོ་བར་བགྱིས་ཏེ། དགེ་སློང་མིང་འདི་ཞེས་བགྱི་བ་དགེ་སློང་ལྷགས་པ་ལྷགས་པ་རྣམས་ལ་གནས་ཁང་བསྐོའོ། །འདི་ནི་གསོལ་བའོ། །
ལས་ནི་འདི་ལྟར་བྱ་སྟེ། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་ལྷགས་པ་ལྷགས་པ་རྣམས་ལ་གནས་ཁང་བསྐོ་བ་སྤྲོ་སྟེ། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་གནས་ཁང་བསྐོ་བར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་གནས་ཁང་བསྐོ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་དགེ་སློང་མིང་འདི་ཞེས་བགྱི་བ་གནས་ཁང་བསྐོ་བར་བསྐོས་ལགས་ཏེ། འདི་ལྟར་ཅང་མི་གསུངས་པས་དེ་དེ་བཞིན་དུ་འཛིན་ཏོ། །
གཉིས་པ་ཟས་ལ་བསྐོ་བའི་གསོལ་བ་གཉིས་ཀྱི་ལས་ནི།
མིང་འདི་ཞེས་བགྱི་བ་ཁྱོད་དགེ་སློང་རྣམས་ལ་ཟས་ལ་བསྐོ་བར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཟས་ལ་བསྐོ་བར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཟས་ལ་བསྐོ་བར་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཟས་ལ་བསྐོའོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ཟས་ལ་བསྐོ་བར་སྤྲོ་ཏེ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཟས་ལ་བསྐོ་བར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཟས་ལ་བསྐོ་བར་བསྐོ་བར་བཟོད་པ་དེ་དག་ནི་ཅང་མ་གསུངས་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཟས་ལ་བསྐོ་བར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གསུམ་པ་ཐུག་པའི་བྲིམ་པ་བསྐོ་བའི་གསོལ་གཉིས་ཀྱི་ལས་ནི།
མིང་འདི་ཞེས་བགྱི་བ་ཁྱོད་དགེ་སློང་རྣམས་ལ་ཐུག་པ་འབྲིམ་པར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཐུག་པ་འབྲིམ་པར་སྤྲོ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དག་དགེ་སློང་རྣམས་ལ་ཐུག་པ་འབྲིམ་པར་བསྐོ་བ་བགྱི་སྟེ། དགེ་སློང་མིངའདི་ཞེས་བགྱི་བ་འདི་དགེ་སློང་རྣམས་ལ་ཐུག་པ་འབྲིམ་མོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཐུག་པ་འབྲིམ་པར་སྤྲོ་ཏེ། དགེ་སློང་མིང་འདི་ཞེས་བགྱི་བ་འདི་དགེ་འདུན་རྣམས་ལ་ཐུག་པ་འབྲིམ་པར་བསྐོ་ན། ཚེ་དང་ལྡན་པ་གང་དག་མིང་འདི་ཞེས་བགྱི་བ་འདི་དགེ་སློང་རྣམས་ལ་ཐུག་པ་འབྲིམ་པར་བསྐོ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་དགེ་སློང་རྣམས་ལ་ཐུག་པ་འབྲིམ་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
བཞི་པ་བག་ཆོལ་འབྲིམ་པར་བསྐོ་བའི་ལས་ནི།
མིང་འདི་ཞེས་བྱ་བ་ཁྱོད་དགེ་སློང་རྣམས་ལ་བག་ཆོལ་འབྲིམ་པར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་བག་ཆོལ་འབྲིམ་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་བག་ཆོལ་འབྲིམ་པར་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་བག་ཆོལ་འབྲིམ་མོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་འདུན་གྱིས་མིང་འདི་ཞེས་བགྱི་བ་འདི་དགེ་སློང་རྣམས་ལ་བག་ཆོལ་འབྲིམ་པར་སྤྲོ་སྟེ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་བག་ཆོལ་འབྲིམ་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་བག་ཆོལ་འབྲིམ་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་དགེ་སློང་རྣམས་ལ་བག་ཆོལ་འབྲིམ་པར་བསྐོས་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
ལྔ་པ་ཕྲན་ཚེགས་འབྲིམ་པ་བསྐོ་བའི་ལས་ནི།
མིང་འདི་ཞེས་བྱ་བ་ཁྱོད་དགེ་སློང་རྣམས་ལ་ཕྲན་ཚེགས་འབྲིམ་པར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་འཕྲན་ཚེགས་འབྲིམ་པར་བསྐོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཕྲན་ཚེགས་འབྲིམ་པར་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་འཕྲན་ཚེགས་འབྲིམ་མོ། །འདི་ནི་གསོལ་བའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཕྲན་ཚེགས་འབྲིམ་པར་སྤྲོ་སྟེ། དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཕྲན་ཚེགས་འབྲིམ་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཕྲན་ཚེགས་འབྲིམ་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཞིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་སློང་རྣམས་ལ་ཕྲན་ཚེགས་འབྲིམ་པར་བསྐོས་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
དྲུག་པ་སྣོད་སྤྱད་འདྲུབ་པ་བསྐོ་བའི་ལས་ནི།
མིང་འདི་ཞེས་བྱ་བ་ཁྱོད་དགེ་འདུན་གྱིས་སྣོད་སྤྱད་འདྲུབ་པར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་སྣོད་སྤྱད་འདྲུབ་པར་སྤྲོ་ན། གལ་ཏེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་སྣོད་སྤྱད་འདྲུབ་པར་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་སྣོད་སྤྱད་འདྲུབ་བོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་སྣོད་སྤྱད་འདྲུབ་པར་སྤྲོ་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་སྣོད་སྤྱད་འདྲུབ་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་སྣོད་སྤྱད་འདྲུབ་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་སྣོད་སྤྱད་འདྲུབ་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
བདུན་པ་གོས་ཀྱི་རྙེད་པ་སྦེད་པ་པོ་བསྐོ་བའི་ལས་ནི།
མིང་འདི་ཞེས་བྱ་བ་ཁྱོད་དབྱར་དགེ་འདུན་གྱིས་གོས་ཀྱིས་རྙེད་པ་སྦེད་པར་སྤྲོའམ། སྤྲོ་བོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱིས་རྙེད་པ་སྦེད་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་སྦེད་པར་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་སྦེད་དོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་སྦེད་པར་སྤྲོ་ཏེ། དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་སྦེད་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་སྦེད་པར་བསྐོ་བར་བཟོད་པ་དེ་དག་ནི་ཅང་མ་གསུངས་ཤིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱིས་རྙེད་པ་སྦེད་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
བརྒྱད་པ་གོས་ཀྱི་རྙེད་པ་འགྱེད་པ་པོ་བསྐོ་བའི་ལས་ནི།
མིང་འདི་ཞེས་བྱ་བ་ཁྱོད་དབྱར་དགེ་འདུན་གྱིས་གོས་ཀྱི་རྙེད་པ་འགྱེད་པར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་འགྱེད་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དབྱར་གྱིས་དགེ་འདུན་གྱིས་གོས་ཀྱིས་རྙེད་པ་འགྱེད་པར་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་འགྱེད་དོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་ལ་འདི་དབྱར་དགེ་འདུན་གྱིས་གོས་ཀྱིས་རྙེད་པ་འགྱེད་པར་སྤྲོ་ཏེ། དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་འགྱེད་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་འགྱེད་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དབྱར་དགེ་འདུན་གྱིས་གོས་ཀྱི་རྙེད་པ་འགྱེད་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
དགུ་པ་དབྱར་གྱི་གོས་རས་ཆེན་སྦེད་པ་བསྐོ་བའི་ལས་ནི།
མིང་འདི་ཞེས་བྱ་བ་ཁྱོད་དགེ་འདུན་གྱིས་དབྱར་གྱིས་གོས་རས་ཆེན་སྦེད་པར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱིས་གོས་རས་ཆེན་སྦེད་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱིས་གོས་རས་ཆེན་སྦེད་པར་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱི་གོས་རས་ཆེན་སྦེད་དོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་དབྱར་གྱིས་གོས་རས་ཆེན་སྦེད་པར་སྤྲོ་ཏེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱིས་གོས་རས་ཆེན་སྦེད་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱིས་གོས་རས་ཆེན་སྦེད་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་དབྱར་གྱི་གོས་རས་ཆེན་སྦེད་པར་བསྐོས་ལགས་ཏེ། །འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
བཅུ་པ་དབྱར་གྱིས་གོས་རས་ཆེན་འགྱེད་པ་པོ་བསྐོ་བའི་ལས་ནི།
མིང་འདི་ཞེས་བགྱི་བ་ཁྱོད་དགེ་འདུན་གྱི་དབྱར་གྱིས་གོས་རས་ཆེན་འགྱེད་པར་སྤྲའོམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་དབྱར་གྱི་གོས་རས་ཆེན་འགྱེད་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱིས་གོས་རས་ཆེན་འགྱེད་པར་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་གོ་རས་ཆེན་འགྱེད་དོ། །འདི་ནི་གསོལ་བའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱི་གོས་རས་ཆེན་འགྱེད་པར་བསྐོ་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱི་གོས་རས་ཆེན་འགྱེད་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་དབྱར་གྱིས་གོས་རས་ཆེན་འགྱེད་པར་བསྐོར་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནས་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་དབྱར་གྱིས་གོས་རས་ཆེན་འགྱེད་པར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
བཅུ་གཅིག་པ་མངག་གཞུག་བསྐོ་བའི་ལས་ནི།
མིང་འདི་ཞེས་བྱ་བ་ཁྱོད་དགེ་འདུན་གྱིས་མངག་གཞུག་པར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མངག་གཞུག་པར་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱི་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མངག་བཞུགས་པ་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མངག་བཞུགས་པར་འགྱིད་དོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། །དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མངག་གཞུག་པར་སྤྲོ་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མངག་གཞུག་པར་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མངག་གཞུག་པར་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མངག་གཞུག་པར་བསྐོས་ལགས་ཏེ་འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
བཅུ་གཉིས་པ་མཛེས་ཆོས་པ་བསྐོ་བའི་ལས་ནི།
མིང་འདི་ཞེས་བྱ་བ་ཁྱོད་དགེ་འདུན་གྱིས་མཛེས་འཆོས་སུ་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མཛེས་འཆོས་སུ་སྤྲོ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་མཛེས་འཆོས་སུ་བསྐོ་བར་བགྱི་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མཛེས་འཆོས་སུ་བགྱིད་དོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱི་མཛེས་འཆོས་སུ་སྤྲོ་སྟེ། དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མཛེས་འཆོས་སུ་བསྐོ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མཛེས་འཆོས་སུ་བསྐོ་བར་བཟོད་པ་དེ་དག་ནི་ཅང་མ་གསུང་ཞིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་དགེ་འདུན་གྱིས་མཛེས་འཆོས་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །སྡེར་སྤྱད་འབྲིམ་པ་དང༌། གནས་མལ་འབོགས་པ་དང་གནས་མལ་གྱི་བོ་འབོགས་པ་དང༌། ཤིང་ཐོག་འབྲིམས་པ་དང༌། ཆུའི་ཞལ་ཏ་པ་དང༌། བང་རིམ་གྱིས་ཞལ་ཏ་པ་དང༌། སྣེའུ་ཆུང་བསྲུང་བ་དང༌། སྲ་བརྐྱང་སྦེད་པ་དག་ནི། ལས་སྔ་མ་དག་གིས་ཁོངས་སུ་འདུས་སོ། །
གཉིས་པ་ཞར་བྱུང་ལ་གསུམ། སྡོམ་ནི།
ལག་གི་བླ་དང་ལག་དཔོན་དང༌། །
འཁར་བ་དང་ནི་དྲ་བའོ། །
ཞེས་བཤད་པ་ལྟར་གསུམ། དང་པོ་ལག་གི་བླ་བསྐོ་བའི་ལས་ནི། མིང་འདི་ཞེས་བྱ་བ་ཁྱོད་ལག་གི་བླར་སྤྲོའམ། སྤྲོའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་ལག་གི་བླར་སྤྲོ་ན་གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་ལག་གི་བླར་བསྐོ་བར་བགྱིས་ཏེ། དགེ་སློང་མིང་འདི་ཞེས་བགྱི་བ་འདི་ལག་གི་བླར་བགྱིད་དོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་ལག་གི་བླར་སྤྲོ་སྟེ། དགེ་སློང་མིང་འདི་ཞེས་བགྱི་བ་འདི་ལག་གི་བླར་བསྐོ་ན་ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་ལག་གི་བླར་བསྐོ་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱི་དགེ་སློང་མིང་འདི་ཞེས་བགྱི་བ་འདི་ལག་གིས་བླར་བསྐོས་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །ལག་དཔོན་ནི་ལག་གི་བླའི་ཁོངས་སུ་འདུ་བས་སྔགས་ཚིག་ལ་ལག་གི་ཞེས་པའི་མལ་དུ་ལག་དཔོན་ཞེས་འདོན་པ་མ་གཏོགས་སྔགས་ཚིགས་སྔ་མ་ལྟར་རོ། །
གཉིས་པ་འཁར་བའི་གནང་བ་སྦྱིན་པའི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་འདི་རྒས་འཁོགས་ཤིང་ཉམས་ཆུང་ལ་བྲོ་འཚལ་ཅིང་སྦྱོར་མི་བཟོད་དེ། དགེ་འདུན་ལ་འཁར་བ་གནང་བ་གསོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་འཁར་བའི་གནང་བ་སྩལ་དུ་གསོལ། ལན་གསུམ་བཟླས།
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་འདི་དགེ་འདུན་ལས་འཁར་བའི་གནང་བ་གསོལ་ན། གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་འཁར་བའི་གནང་བ་བསྩོལ་ཏོ། །འདི་ནི་གསོལ་བའོ། །དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་འདི་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་དེ། དགེ་འདུན་ལ་འཁར་བའི་གནང་བ་གསོལ་ནས། དེའི་སླད་དུ་དགེ་འདུན་གྱིས་དགེ་སློང་མིང་འདི་ཞེས་བགྱི་བ་འདི་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་འཁར་བའི་གནང་བ་སྩོལ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་འདི་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་འཁར་བའི་གནང་བ་སྩོལ་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས་དགེ་འདུན་གྱིས་དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་འཁར་བའི་གནང་བ་བསྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ། །
གསུམ་པ་དྲ་བའི་གནང་བ་སྦྱིན་པའི་ལས་ནི།
དགེ་འདུན་བཙུན་པ་རྣམས་གསན་དུ་གསོལ། བདག་དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་དེ། དགེ་འདུན་ལས་དྲ་བའི་གནང་བ་སྩོལ་ན། ཐུགས་བརྩེ་བ་ཅན་དགེ་འདུན་བཙུན་པ་རྣམས་ཀྱིས་ཐུགས་བརྩེ་བའི་སླད་དུ། བདག་དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་དྲ་བའི་གནང་བ་སྩལ་དུ་གསོལ། ལན་གསུམ་བཟླས། དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་འདི་དགེ་འདུན་ལས་དྲ་བའི་གནང་བ་སྩོལ་ན།
གལ་ཏེ་དགེ་འདུན་གྱིས་དུས་ལ་བབ་ཅིང་བཟོད་ན་དགེ་འདུན་གྱིས་གནང་བར་མཛོད་ཅིག་དང༌། དགེ་འདུན་གྱིས་དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་དྲ་བའི་གནང་བ་བསྩལ་ཏོ། །འདི་ནི་གསོལ་བའོ། །
དགེ་འདུན་བཙུན་པ་རྣམས་གསན་དུ་གསོལ། དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་དེ། དགེ་འདུན་ལས་དྲ་བའི་གནང་བ་གསོལ་ན། དེའི་སླད་དུ་དགེ་འདུན་གྱིས་དགེ་སློང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་དྲ་བ་གནང་བ་སྕོལ་ན། ཚེ་དང་ལྡན་པ་གང་དག་དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་དྲ་བའི་གནང་བ་སྩལ་བར་བཟོད་པ་དེ་དག་ནི་ཅང་མ་གསུང་ཤིག །གང་དག་མི་བཟོད་པ་དེ་དག་ནི་གསུངས་ཤིག །དགེ་འདུན་གྱིས་བཟོད་ཅིང་གནང་ནས། དགེ་འདུན་གྱིས་དགེ་སློང་མིང་འདི་ཞེས་བགྱི་བ་རྒས་འཁོགས་ཤིང་ཉམས་ཆུང་ལ་བྲོ་འཚལ་ཞིང་སྦྱོར་མི་བཟོད་པ་ལ་དྲ་བའི་གནང་བ་སྩལ་ལགས་ཏེ། འདི་ལྟར་ཅང་མི་གསུང་བས་དེ་དེ་བཞིན་དུ་འཛིན་ཏོ།
ལྔ་པ་གནས་མལ་ལོངས་སྤྱོད་ཅིང་བྱི་དོར་བྱེད་ཚུལ་ནི།
ཁྲི་དང༌། ཁྲིའུ་དང༌། སྟན་དང༌། སྔས་དང༌། མལ་ཆ་ལ་སོགས་ཡིན་ལ། དེ་དག་བཅང་བའི་ཚུལ་ནི། མདོ་རྩ་བ་ལས། ཁྲི་དང་ཁྲེའུ་བཅང་བར་བྱའོ། །ཞེས་སོགས་ཀྱིས་བསྟན་ཅིང༌། སྟན་ནང་ཚངས་ཅན་ནི་རས་ཁྲུ་བཞི་པ་ཉིས་འདབ་ཏུ་བྱས་ཏེ་བཙེམས་ཤིང་བི་ཛ་ལ་སོགས་པའི་ནང་ཚངས་གཞུག་པའོ། །སྔས་ནང་ཚངས་ཅན་ནི། རས་ཁྲུ་དོ་པ་སྔ་མ་ལྟར་བྱ་བའོ། །
དགེ་འདུན་ལས་སྟན་བཟང་པོ་དང་རྒྱབ་བརྟེན་དང་བཅས་པ་རུང་ཡང༌། གང་ཟག་ལ་ནི་དེ་ལྟར་མི་རུང་ངོ༌། །སྟན་བཟང་པོ་ནི་ཨར་མོ་ནིག་ནི་སྟེ་བསྙེན་པར་རྫོགས་པ་བཞི་ཡན་ཆད་མ་གཏོགས་གཞན་གྱིས་མི་རུང་ཞིང༌། བསྙེན་པར་རྫོགས་པ་སྔ་ཕྱིའི་བར་ཁྱད་ལོ་བཞི་ཡན་ཆད་ཡོད་པ་རྣམས་སྟན་གཅིག་ལ་འདུག་ཏུ་མི་རུང་ཞིང༌། རང་གིས་མཁན་སློབ་དང་ཡང་སྟན་གཅིག་ལ་འདུག་ཏུ་མི་རུང་ངོ༌། །སྟན་ཨར་མོ་ནིག་ནི་རས་བལ་གྱི་སྟན་ནམ་སྟན་ཁྲ་བོ་ལ་ཟེར་བ་ཡིན་ནོ། །གནས་མལ་རྣམས་ཡོན་བདག་གི་ཤ་ཁྲག་བརྩིར་བ་ལས་བྱུང་བ་ལྟ་བུ་ཡིན་པས་དགེ་འདུན་རྣམས་ཀྱིས་གནས་མལ་ལ་ཚོད་ཟིན་པར་ལོངས་སྤྱོད་ཅིང༌། དུ་བ་དང་གྲིབ་མ་དང༌། རྡུལ་དང་མི་གཙང་བ་ལ་སོགས་པས་མ་གསོ་པར་བྱ་ཞིང༌། བུ་གུ་བྱུང་ན་གླན་པ་དང༌། རལ་ན་ལྷན་རིང་ལ་སོགས་པ་བྱའོ། །མི་འཁོ་བར་གྱུར་ན་འཇིམ་པ་དང་བསྲེ་ཏེ་དཀོན་མཆོག་གསུམ་བཞུགས་པའི་རྩིག་པ་དང༌། ཟླ་བ་དང༌། སྒོ་གླེགས་ཀྱི་སེར་ཀ་དག་བྱུག་པར་བྱའོ། །དགེ་སློང་ནད་པ་དང་རྣམས་ཀྱིས་འཁར་བ་དང་དྲ་བ་དང༌། དཔུས་འཁྱུད་ལ་སོགས་པ་དགེ་འདུན་ལས་གནང་བ་ཐོབ་ན་ཅང་བར་བྱའོ། །
དྲུག་པ་གཙུག་ལག་ཁང་དང་མཆོད་རྟེན་ལ་རི་མོ་དང་རྒྱན་ལ་སོགས་པ་གདགས་ཚུལ་ནི།
ཀུན་དགའ་ར་བ་དང་དྲི་གཙང་ཁང་ལ་སོགས་པ་ལ་རི་མོ་མེད་པས་མི་མཛེས་པར་གྱུར་པ་ལ་བརྟེན་ནས་རི་མོ་བྲི་བར་གནང་བ་ཡིན་ཏེ། མདོ་རྩ་བ་ལས། རབ་ཏུ་བྱུང་བའི་ཀུན་དགའ་ར་བ་ལ་སོགས་རི་མོ་བྲི་བ་ཉིད་དུ་རུང་ངོ༌། །ཞེས་གསུངས་ཤིང༌། བྲི་བའི་ཚུལ་ཡང༌། མཆོག་ཟུང་གཅིག་གི་མཛད་པ་ནི་ངན་སོང་གསུམ་དང་ལྷ་གནས་རྣམས་ཉི་མ་རེ་ལ་ཐེངས་གསུམ་དུ་མྱུལ་ནས། དེ་དག་གི་བདེ་ག་རྣམས་འཁོར་རྣམ་པ་བཞི་ལ་བསྟན་པ་ལ་བརྟེན་ནས་དེ་དག་འཁོར་བ་ལས་སྐྱོ་བ་བསྐྱེད་པར་མཛད་པ་ཡིན་པ་ལ། བཅོམ་ལྡན་འདས་ཀྱིས་བཀའ་སྩལ་པ། དུས་ཐམས་ཅད་དུ་མཆོག་ཟུང་གཅིག་མི་འབྱུང་གིས་གཙུག་ལག་ཁང་དུ་དེ་དག་གི་རི་མོ་བྲི་བར་བྱའོ། །ཞེས་གསུངས། དེ་ལ་བརྟེན་ནས། མདོ་རྩ་བ་ལས། སྒོ་ཁང་དུ་འཁོར་བའི་འཁོར་ལོའོ། །ཆ་ལྔ་པ་བྱའོ། །ཞེས་གསུངས་ཤིང༌། བརྫུས་ཏེ་སྐྱེ་བའི་སེམས་ཅན་ཟོ་ཆུན་གྱི་རྒྱུད་མོ་བཞིན་དུ་འཆི་འཕོ་བ་དང་སྐྱེ་བ་དག་ཀྱང་ངོ༌། །ཞེས་གསུངས་ལ། བརྫུས་ཏེ་སྐྱེ་བའི་སེམས་ཅན་ནི་སྲིད་པ་བར་མ་ལ་བྱ་བ་ཡིན་ནོ། །གཙུག་ལག་ཁང་གི་རི་མོ་བྲི་ཚུལ་རྒྱས་པ་ནི་གཞུང་དེ་ཉིད་ལས་ཤེས་པར་འགྱུར་རོ། །སྔོན་གྱིས་དུས་སུ་རབ་ཏུ་བྱུང་བ་གུམ་པའི་རོ་ཡལ་བར་དོར་བ་ལ་ཁྱིམ་པ་རྣམས་ཀྱིས་འཕྱ་བ་ལ་བརྟེན་ནས། ཇི་སྐད་དུ། ཚངས་པ་མཚུངས་པར་སྤྱོད་པ་ཤི་བའི་ལུས་མཆོད་པ་བྱའོ། །དེ་སྲེག་པར་བྱའོ། །ཞེས་གསུངས་ལ།
འོ་ན་ལུས་ལ་སྲིན་བུའི་རིགས་བརྒྱད་ཁྲི་ཡོད་པས་དེ་དག་ལ་གནོད་པར་མི་འགྱུར་རམ་ཞེ་ན། དེ་དག་ནི་ཕལ་ཆེར་ཤི་ཟིན་པར་གྱུར། གལ་སྲིད་མ་ཤི་བར་ཡོད་པ་དང༌། ལུས་ལ་རྨ་བྱུང་སྟེ་སྲོག་ཆགས་གསར་དུ་ཞུགས་པར་གྱུར་ན་མི་སྲེག་པར་ས་བརྐོས་ཏེ་སྦ་བའམ། ཆུ་ཀླུང་ལ་བསྐུར་བར་གསུངས་སོ། །ནད་པ་གུམ་པ་ལ་སྔོན་དུ་ཕྱོགས་པའི་གློ་གཡས་པ་ཉལ་ཏེ་མགོ་བྱང་ཕྱོགས་སུ་བསྟན། སྔས་སུ་རྩྭའི་ཆུན་པོ་གཞུག་ཅིང་སངས་རྒྱས་མྱ་ངན་ལས་འདས་པའི་ཚུལ་ལྟར་བཞག་པར་བྱ་བ་ཡིན་ནོ། །སངས་རྒྱས་དེ་ལྟར་མཛད་པའི་དགོས་པ་ནི། སངས་རྒྱས་ཀྱི་བསྟན་པ་མ་འོངས་པའི་དུས་སུ་བྱང་ཕྱོགས་སུ་དར་བར་འགྱུར་བའི་བརྟེན་འབྲེལ་ཡིན་ཞེས་ཁ་ཅིག་ཟེར། ཡང་སྔོན་ཤཱ་རིའི་བུ་འཁོར་དགྲ་བཅོམ་པ་བརྒྱད་ཁྲི་དང་བཅས་ཏེ་གྲོང་ན་ལ་དར། འཕགས་པ་མོངྒལ་གྱི་བུ་མྱ་ངན་ལས་འདས་པ་མི་གཟིགས་པར་བྱ་བའི་ཕྱིར་མྱ་ངན་ལས་འདས། དེའི་སྐུ་གདུང་ལ་དགེ་ཚུལ་སྐུལ་བྱེད་ཀྱིས་མཆོད་པ་བྱས་ཤིང༌། ཁྱིམ་བདག་མགོན་མེད་ཟས་སྦྱིན་གྱིས་མཆོད་རྟེན་བཞེངས། དེ་ཕྱིན་ཆད་ནས་རབ་ཏུ་བྱུང་བ་འདས་པའི་སྐུ་གདུང་ལ་མཆོད་རྟེན་བྱ་བར་གསུངས་པ་ཡིན་ཏེ། མདོ་རྩ་བ་ལས། མཆོད་རྟེན་ནི་རྣམ་པ་གཉིས་ཏེ། གཙང་ཁང་ཅན་ཉིད་དང༌། ཀ་བ་ལྟ་བུ་ཉིད་དོ། ༼བུམ་པའི་ཕྱོགས་ན་གཙང་ཁང་མྱུར་པོ་ཡོད་པ་གཙང་ཁང་མེད་པ།༽ དེར་རབ་ཏུ་བྱུང་བ་ལ་འོས་པ་ཉིད་དོ། །ཞེས་གསུངས། སངས་རྒྱས་ཀྱི་མཆོད་རྟེན་ལ་གདུགས་རིམ་པ་བཅུ་གསུམ་དང་ཆར་ཁེབས་ཀྱང་བྱ། དགྲ་བཅོམ་པ་ལ་གདུགས་གཞི། ཕྱིར་མི་འོངས་བ་ལ་གསུམ། ཕྱིར་འོང་ལ་གཉིས། རྒྱུན་ཞུགས་ལ་གཅིག །རང་སངས་རྒྱས་ལ་གདུགས་བཅུ་གསུམ་ཆར་ཁེབས་མེད་པའོ། །སོ་སོ་སྐྱེ་བོ་ལ་མཆོད་རྟེན་བྱི་བོ་བྱ་༼སྲོག་ཤིང་མེད་པའོ༽ཞིང༌། དེ་དག་ཀུན་དགའ་ར་བའི་ཕྱི་རོལ་ཏུ་བྱའོ། །འཕགས་པའི་མཆོད་རྟེན་ལ་དུས་སྟོན་ཡངས་པ་ཡིན་ནོ།
བདུན་པ་དབུ་སྐྲ་སེན་མོ་སོགས་ཀྱི་དུས་སྟོན་བྱེད་པའི་ཚུལ་ལ་བཞི། སྐུ་བལྟམས་པའི་དུས་སྟོན། གཙུག་ཕུད་བཞག་པའི་དུས་སྟོན། དབུ་སྐྲ་བྲེགས་པའི་དུས་སྟོན། བྱང་ཆུབ་པའི་དུས་སྟོན་ནོ། །དང་པོ་༼སྐུ་བལྟམས་པའི་དུས་སྟོན་༽ནི།
ལུང་གླེང་གཞི་ལས། བཅོམ་ལྡན་འདས་དཔྱིད་ཟླ་ཐ་ཆུང་ལ་སྐུ་བལྟམས་སོ། །ཞེས་གསུངས་སོ། །དཔྱིད་ཟླ་ཐ་ཆུང་གི་ཚེས་བརྒྱད་ཀྱིས་སྐར་མ་རྒྱལ་ལ་བལྟམས། འོ་ན་དཔྱིད་ཟླ་ཐ་ཆུང་གི་ཚེ་བཅོ་ལྔ་ལ་བལྟམས་པར་བཤད་པ་དང་འགལ་ལོ་ཞེ་ན། དེ་ནི་ཚེས་བཅོ་ལྔ་ལ་ཉེ་བ་ལ་དགོངས་ནས་དེ་ལྟར་དུ་བཤད་པ་ཡིན་གྱིས། དོན་ལ་གནས་པ་མ་ཡིན་གྱིས། རྒྱལ་བ་ཁྱོད་ནི་རྒྱལ་ལ་སྐྱེས། །ཞེས་གསུངས་ཤིང༌། དཔྱིད་ཟླ་ཐ་ཆུང་གིས་ཚེས་བཅོ་ལྔ་ལ་སྐར་མ་རྒྱལ་གྱིས་ཉ་བ་མི་སྲིད་པའི་ཕྱིར།
གཉིས་པ་༼གཙུག་ཕུད་བཞག་པའི་དུས་སྟོན་༽ནི།
སྟོན་པ་བལྟམས་ནས་ལོ་ལྔ་ནས་དབུ་སྐྲ་བྲེགས། དེ་ནས་མི་བྲེག་གོ་གཙུག་ཕུད་བཞག་པས་ལོ་ལྔ་ལྔ་ནས་གཙུག་ཕུད་བཞག་པའི་དུས་སྟོན་རེ་བྱུང་བ་ཡིན་ནོ། །
གསུམ་པ་༼དབུ་སྐྲ་བྲེགས་པའི་དུས་སྟོན་༽ནི།
སྟོན་པ་དགུང་ལོ་ཉི་ཤུ་རྩ་དགུ་ལ་ཁྱིམ་ནས་ཁྱིམ་མེད་པར་རབ་ཏུ་བྱུང༌། ཉིད་ཀྱི་དབུ་སྐྲ་ཉིད་ཀྱི་བྲེགས་ཏེ་ནམ་མཁའ་ལ་གཏོར་བས་བརྒྱ་བྱིན་གྱིས་བླངས་ཏེ་ལྷ་གནས་སུ་བཞག་པའི་དུས་དེ་ཉིད་དུ་བྲམ་ཟེ་དང་ཁྱིམ་བདག་དད་པ་ཅན་རྣམས་ཀྱིས་དེའི་དུས་སྟོན་བྱས་པ་ཡིན་ནོ། །ལུང་གི་སྐབས་འགའ་ཞིག་ན་ཁྱིམ་བདག་མགོན་མེད་ཟས་སྦྱིན་གྱིས། བཅོམ་ལྡན་འདས་ཀྱིས་གནང་ན་དབུ་སྐྲ་དང་སེན་མོ་བྲེག་པའི་དུས་སྟོན་བྱའོ། །ཞེས་ཁྱིམ་བདག་མགོན་མེད་ཟས་སྦྱིན་ལ་བརྟེན་ནས་གནང་བ་འདྲ་བ་ཞིག་གསུངས་སོ། །
བཞི་པ་བྱང་ཆུབ་པའི་དུས་སྟོན་ནི།
དཔྱིད་ཟླ་ཐ་ཆུང་གི་ཚེས་བཅོ་ལྔ་ལ་ཟླ་བ་སྒྲ་གཅན་གྱིས་ཟིན་པའི་ནུབ་མོ་བྱུང་བ་ཡིན་ཏེ། ལུང་གླེང་གཞི་ལས། དཔྱིད་ཟླ་ཐ་ཆུང་གིས་ཚེས་བཅོ་ལྔ་ལ་བཅོམ་ལྡན་འདས་ཀྱིས་བླ་ན་མེད་པའི་ཡེ་ཤེས་ཐུགས་སུ་ཆུད། ཅེས་གསུངས་པའི་ཕྱིར་རོ། །
ཨེ་མ། བཅོམ་ལྡན་ཁྱོད་ཀྱི་ལེགས་བཤད་འདུལ་བའི་ཆོས། །
འབུམ་སྡེར་བཞུགས་པའི་དགོངས་པ་འགྲེལ་བྱེད་པ། །
ས་སྟེང་སྙན་པར་གྲགས་པའི་མཚན་ལྡན་ཞིང༌། །
རྒྱལ་བ་ཉིད་ཀྱིས་ལུང་བསྟན་དབུགས་དབྱུང་ཅན། །
ཡོན་ཏན་འོད་ཅེས་གནས་བརྟན་ཆེན་པོ་སྟེ། །
དེ་ཡི་གཞུང་ལ་བློ་གྲོས་མཐུ་ཐོབ་པས། །
འདུལ་བ་མདོ་རྩ་རྒྱས་འགྲེལ་བྱེད་པ་དང༌། །
སླར་ཡང་ལས་ཀྱིས་ཆོ་ག་གསལ་བྱེད་པའི། །
བསམ་དང་སྦྱོར་བ་སྤྲོ་བ་གྲངས་མེད་པ། །
ཆེས་ཆེར་ཐོབ་ནས་བདག་གཞན་འགྲོ་ཀུན་ལ། །
བྱམས་དང་སྙིང་རྗེ་དྲག་པོས་ཀུན་བླངས་ཏེ། །
ཆོས་ཚུལ་འདི་ལ་འབད་པ་ཅི་ཡང་བྱས། །
དེ་ལྟའི་ལེགས་པར་སྤྱད་པ་སྤྱོད་པ་ཡང༌། །
དཔལ་ལྡན་བླ་མ་དྭགས་པོ་བཀའ་བརྒྱུད་ཆེ། །
རྟོགས་པ་དོན་གྱིས་འཕོ་བའི་བྱིན་བརླབས་ལས། །
བདག་རྒྱུད་བཀའ་དྲིན་ཟབ་མོས་ཁྱབ་པར་གྱུར། །
བདག་གིས་འདི་ལྟར་སྦྱར་བ་ལས། །
དགེ་བ་ཅུང་ཟད་གང་སྐྱེས་པ། །
ཀརྨ་བཀའ་བརྒྱུད་བསྟན་མཆོག་ལས། །
བརྩམས་པའི་མཁའ་མཉམ་རྒྱལ་བའི་བསྟན། །
འགྲོ་བའི་མཁའ་ལ་ནུབ་མེད་པར། །
ཆོས་ཀྱི་དབྱིངས་དང་མཉམ་ཕྱིར་བསྔོ། །
ཞེས་བྱ་བ་འདི་ནི་ཁྱིམ་བདག་དགེ་བ་ཅན་ས་སྐྱོངས་སྐུ་རབས་པས་འཚོ་བ་སྦྱར་བའི་སྐབས་སུ་ཀརྨ་པའི་མཚན་གྱིས་བྱིན་གྱིས་བརླབས་པ་བསྙེངས་པ་ཐམས་ཅད་དང་བྲལ་བའི་སློབ་དཔོན་དབྱངས་ཅན་བཞད་པས་ལེགས་པར་སྦྱར་ཏེ། སློབ་བུ་སྡེ་སྣོད་འཛིན་པ་རྣམ་རྒྱལ་གྲགས་པས་ཀྱང་ལུང་གི་ཕྱི་མོ་བཙལ་ཞིང་ཞུ་དག་པ་སོགས་ཀྱིས་འབད་པ་ཤ་ཐང་དུ་བགྱིས་པས་ལེགས་པར་གྲུབ་བོ། །བཀྲ་ཤིས་དཔལ་འབར་འཛམ་གླིང་རྒྱན་དུ་ཤོག །
